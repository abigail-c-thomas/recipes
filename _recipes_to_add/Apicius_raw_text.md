*Note there may be some errors here*

INCIPIT †APICAE†

I EPIMELES condita   
II SARCOPTES carnes  
III CEPVROS olera  
IIII PANDECTER miscellanea  
V OSPREON fabae  
VI TROPETES uolatilia  
VII POLITELES uoluntaria  
VIII TETRAPVS quadripedia  
VIIII THALASSA mare  
X HALIEVS piscatura

APICII EPIMELES LIBER PRIMVS

\[1.0\] I. conditum paradoxum. II. conditum melizomum. III. absinthium Romanum. IIII. rosatum et uiolacium. V. oleum Liburnicum sic facies. VI. uinum ex atro candidum facies. VII. de liquamine \<emendando\>. VIII. ut carnes sine sale \[sine\] quouis tempore recentes sint. VIIII. callum porcinum uel bubulum et ungelle cocte ut diu durent. X. ut carnem salsam dulcem facias. XI. pisces fricti ut diu durent. XII. ostrea ut diu durent. XIII. ut uncia laseris toto tempore uti possis. XIIII. ut dulcia de melle diu durent. XV. ut mel malum bonum facias. XVI. mel corruptum ut probes. XVII. uuae ut diu seruentur. XVIII. ut mala et mala XIIII. ut dulcia de melle diu durent. XV. ut mel malum bonum facias. XVI mala pruna pira cerasia ut diu serues. XXI. citria ut diu durent. XXII. mora ut granata diu durent. XVIIII. ut mala Cidonia diu seruentur. XX. ficum recentem diu durent. XXIII. olera ut diu seruentur. XXIIII. rapae ut diu seruentur. XXV tubera ut diu seruentur. XXVI. duracina Persica ut diu seruentur. XXVII. sales conditos ad multa. XXVIII. oliuas uirides seruare ut quouis tempore oleum facias XXVIIII. ciminatum in ostrea et concilia. XXX. laseratum. XXXI. oenogarum in tubera. XXXII. oxyporium. XXXIII. hypotrimma. XXXIV oxygarum digestibile. XXXV. mortaria.

EXPLICIVNT CAPITVLA

\[1.1\] I. CONDITVM PARADOXVM. conditi paradoxi conpositio: mellis pondo XV in eneum uas mittuntur, praemissis uini sextariis duobus, ut in cocturam mellis uinum dequoquas. quod igni lento et aridis lignis calefactum, commotum ferola dum quoquitur. si efferuere coeperit, uini rore conpescitur, praeter quod subtracto igni in se redit. cum perfrixerit rursus accenditur. hoc secundo ac tertio fiet, ac tum demum remotum a foco postridie despumatur, tum \<mittes\> piperis uncias quattuor iam triti, masticis scripulos III, folii et croci dragme singulae. dactilorum ossibus torridis quinque, isdemque dactilis uino mollitis, intercedente prius suffusionem uini de suo modo ac numero, ut tritura lenis habeatur. his omnibus paratis supermittis uini lenis sextaria XVIII; carbones perfecto aderunt duo milia.

\[1.2\] II. CONDITVM MELIZOMVM VIATORIVM: conditum melizomum perpetuum, quod subministratur per uiam peregrinanti: piper tritum cum melle despumato in cupellam mittis conditi loco, et ad momentum quantum sit bibendum, tantum aut mellis proferas aut uinum misceas sed, si uas erit, nonnihil uini melizomo mittas, adiciendum propter mellis exitum solutiorem.

\[1.3\] III. ABSINTIVN ROMANVM: absintium Romanum sic facies: conditi Camerini praeceptis utique pro absintio cessante, in cuius uicem absenti Pontici purgati terendique unciam, Tebaicam dabis, masticis, folii \<scripulos\> III, costi iscripulos senos, croci iscripulos III, uini eiusmodi sextarios decem et octo. carbones amaritudo non exigit.

\[1.4\] IIII. ROSATVM SIC FACIES: folias rosarum albo sublato lino inseris ut sutilis facias et uino quam plurimas infundes ut septem diebus in uino sint. post septem dies rosam de uino tollis et alias sutules recentes similiter mittis ut per dies septem in uino requiescant et rosam eximis. similiter et tertio facies et rosam eximis, et uinum colas et cum ad bibendum uoles uti addito melle rosatum conficies. sane custodito ut rosam a rore siccam et obtimam mittas. similiter ut supra et de \<uiolis\> uiolacium facies et eodem modo melle temperabis.

\[1.4a\] rosatum sine rosa sic facies: folia citri uiridia in sportella palmea in dolium musti mittes antequam ferueat et post quadraginta dies exime: cum necesse fuerit mel addes et pro rosato utere.

\[1.5\] V. OLEVM LIBVRNICVM SIC FACIES: in oleo Spano mittes ellenium et cyperi et folia lauri non uetusta. tunsa omnia et criuellata, ad lebissimum puluerem redacta, et sales frictos et tritos et per triduum uel plus permisce diligenter. post haec aliquanto tempore patere requiescere et Liburnicum omnes putabunt.

\[1.6\] VI. VINVM EX ATRO CANDIDVM FACIES: lomentum ex faba factum uel ouorum trium aluorem in lagonam mittis et diutissime agitas. alia die erit candidum. et cineres uitis albae idem faciunt.

\[1.7\] VII. DE LIQVAMINE EMENDANDO: liquamen si odorem malum fecerit, uas inane inuersum fumiga lauro et cupresso, et in hoc liquamen infunde ante uentilatum. si salsum fuerit, mellis sextarium mittis et moues. picas et emendasti, sed et mustum recens idem prestat.

\[1.8\] VIII. VT CARNES SINE SALE QUOVIS TEMPORE RECENTES SINT: carnes recentes quales uolueris melle tegantur, sed uas pendeat et, quando uolueris, utere. hoc hieme melius fit; aestate paucis diebus durauit. et in carne cocta itidem facies.

\[1.9\] VIIII. CALLVM PORCINVM VEL BUBVLVM ET VNGELLA ET COCTA VT DIV DVRENT: in senapi ex aceto sale melle facta mittis ut tegantur, et quando uolueris utere miraueris.

\[1.10\] X. VT CARNEM SALSAM DVLCEM FACIAS: carnem salsam dulcem facies si prius in lacte coquas et postea in aquam.

\[1.11\] XI. VT PISCES FRICTI DIV DVRENT: eodem momento quo friguntur et lebantur ab aceto calido perfunduntur.

\[1.12\] XII. OSTREA VT DIV DVRENT: uas ab aceto aut ex aceto uasculum picitum laba, et ostrea conpone.

\[1.13\] XIII. VT VNCIAM LASERIS TOTO TEMPORE VTARIS: laser in spatiosum doliolum uitreum mittis et nucleos pineos ut puta uiginti, cumque utendum fuerit lasere, nucleos conteres, et in cibis mirabilis in sapores; et tantum numero nucleorum doliolo reserentur.

\[1.14\] XIIII. VT DVLCIA DE MELLE DIV DVRENT: accipies quod Greci dicunt nechon et facies farinam; et admisces cum melle eo tempore quo dulcia facturus es.

\[1.15\] XV. VT MEL MALVM BONVM FACIAS: mel malum bonum facies ad uendendum unam partem mali et duas boni si simul miscueris.

\[1.16\] XVI. MEL CORRVPTVM VT PROBES: inlunium infundes in melle et incende. si incorruptum est, lucet.

\[1.17\] XVII. VVAE VT DIV SERVENTVR: accipies uuas de uite inlesas et aquam pluuialem ad tertias dequeques, et mittis in uas in quo et uuas mittis. uas picari et gipsari facies et in locum frigidum ubi sol accessum non habet reponi facies, et quando uolueris uuas uirides inuenies. et ipsam aquam pro idromelli aegris dabis. et si in ordeo obruas, inlesas inuenies.

\[1.18\] XVIII. VT MALA ET MALA GRANATA DIV DVRENT: in calidam feruentem merge et statim leua et suspende.

\[1.19\] XVIIII. VT MALA CIDONIA DIV SERVENTVR: eligis mala sine uitio cum ramolis et foliis et condes in uas, et suffundes mel et defritum, et diu seruabis.

\[1.20\] XX. FICVM RECENTEM MALA PRVNA PIRA CERASIA VT DIV SERVES: omnia cum petiolis diligenter legito et in melle ponito ne se contingant.

\[1.21\] XXI. CITRIA VT DIV DVRENT: in uas citrium mitte; gipsa; suspendet.

\[1.22\] XXII. MORA VT DIV DVRENT: ex moribus sucum facito et cum sapa misce et in uitrio uaso cum moram mitte; custodies multo tempore.

\[1.23\] XXIII. OLERA VT DIV SERVENTVR: olera electa non satis matura in uas picitum repone.

\[1.24\] XXIIII. RAPE VT DIV SERVENTVR: ante accuratas et compositas perfundes mirte bacis cum melle et aceto. aliter senapi tempera melle aceto sale et super compositas rapes infundes.

\[1.25\] XXV. TVBERA VT DIV SERVENTVR: tubera quae aquae non uexauerint conponis in uas alternis; alternis scobem siccam mittis, cooperis et gipsas, et loco frigido pones.

\[1.26\] XXVI. DVRACINA PERSICA VT DIV DVRENT: eligito obtima et mitte in muriam; postera die exime et isfongiabis diligenter et collocabis in uas. fundes salem acetum satureiam.

\[1.27\] XXVII. SALES CONDITOS AD MVLTA: sales conditos ad digestionem ad uentrem mouendum; et omnes moruos et pestilentiam et omnia frigora prohibent generari. sunt autem et suauissimi ultra quam speras: sales communes frictos libra I; sales ammonicos frictos libras II; piperis alui uncias III; gengiberi uncias II; ammeos uncias I semis; timi uncias I semis; apii seminis uncias I semis (si apii semen mittere nolueris, petrosileni mittis uncias III); origani uncias III; erucae uncias II; folium uncias II; petrosillenum uncias II; aneti uncias II.

\[1.28\] XXVIII. OLIVAS VIRIDES SERVARE VT QVOVIS TEMPORE OLEVM FACIAS: oliuas de arbore sublatas in illud mittis et erunt tales quouis tempore quasi mox de arbore demptae; de quibus si uolueris oleum uiridem facies.

\[1.29\] XXVIIII. CYMINATVM IN OSTREA ET CONCILIA: piper ligusticum petrosillenum mentam siccam folium malabatrum cuminum plusculum mel acetum et liquamen.

\[1.29a\] aliter: piper ligusticum petrosillenum mentam siccam cuminum plusculum mel acetum liquamen.

\[1.30\] XXX. LASERATVM: laser Cyrenaicum uel Partitum tepida dissolulis cum aceto liquamine temperatum, uel piper petrosilenum mentam siccam laseris radicem mel acetum liquamen.

\[1.30a\] aliter: piper careum anetum petrosilenum mentam siccam silfi folium malabatrum ispicam Indicam costum modicum mel acetum liquamen.

\[1.31\] XXXI. OENOGARVM IN TVBERA: piper ligusticum coriandrum rutam liquamen mel \<uinum\> et oleum modice.

\[1.31a\] aliter: timum satureiam piper ligusticum mel \<uinum\> liquamen et oleum.

\[1.32\] XXXII. OXYPORIVM: cumini uncias II; zingiberis unciam I; rutae uiridis unciam I; nitri iscripulos VI; dactilorum pinguium iscripulos XII; piperis unciam I; mellis uncias VIIII; cuminum uel Ethiopicum aut Siriacum aut Libicum aceto infundes, sicca, et sic tundes. postea melle conprehendis. cum necesse fuerit oxygaro uteris.

\[1.33\] XXXIII. YPOTRIMA: piper ligusticum mentam aridam nucleos pineos uuam passam cariotam caseum dulcem mel acetum liquamen oleum uinum defritum aut caroenum.

\[1.34\] XXXIIII. OXYGARUM DIGESTIBILEM: piperis simunciam; silis Gallici iscripulos III; cardamomi iscripulos VI; cumini iscripulos VI; folii iscripulum uno; menta sicca iscripulos VI. tunsa cribrataque melle colligis. cum opus fuerit liquamen et acetum addis.

\[1.34a\] aliter: piperis unciam I, petrosileni carei ligustici uncias singulas melle colliguntur. cum opus fuerit liquamen et acetum addes.

\[1.35\] XXXV. MORTARIA: mentam rutam coriandrum feniculum, omnia uiridia; ligusticum piper mel liquamen. si opus fuerit acetum addes.

EXPLICIT LIBER APICI EPIMELES

\<INCIPIT EIVSDEM SARCOPTES LIBER SECVNDVS\>

\[2.0\] I. isicia. II. hidrogarum et apotermu et amolatu. III. uuluule botelli. IIII. lucanicae. V. farcimina.

\[2.1.0\] I. ISICIA. 

\[2.1.1\] isicia fiunt marina de cammaris et astacis de lolligine de sepia de lucusta. esicium condies pipere ligustico cumino laseris radice. 

\[2.1.2\] esicia de lolligine: sublatis crinibus in fulmento tundes sicuti adsolet. pulpa et in mortario et in liquamine diligenter frigatur et exinde esicia plassantur. 

\[2.1.3\] esicia de iscillis uel de cammaris amplis: cammari uel iscille de testa sua eximuntur et in mortario teruntur cum pipere et liquamine optimo. pulpe esicia plassantur. 

\[2.1.4\] omentata ita fiunt: assas iecur porcinum et eum eneruas. ante tamen teres piper rutam liquamen; et sic super inmittis iecur et teres et misces sicut pulpa omentata. et singula inuoluuntur folia lauri et ad fumum suspenduntur quamdiu uoles. cum manducare uolueris tolles de fumum et denuo assas. 

\[2.1.5\] esicium: adicies in mortarium piper ligusticum origanum; fricabis; subfundes liquamen; adicies cerebella cocta; teres diligenter ne astulas habeat; adicies oua quinque et dissolues diligenter ut unum corpus efficias. liquamine temperas et in patella aenea exinanies. quoques. cum coctum fuerit, uersas in tabula munda, tessellas concides. adicies in mortarium piper ligusticum origanum; fricabis; \<liquamen et uinum addes\>; in se conmisces in caccabum; facies ut ferueat. cum ferbuerit tracta confringes, obligas; cogitabis et exinanies in uoletari. piper asperges et appones. 

\[2.1.6\] esicia ex fondilis: elixatos fondilos contere et neruos eorum eximes. deinde cum eis alicam elixatam, oua conteres, \<piper, liquamen; isicia ex his facies cum nucleis et \> pipere. in omento assabis. oenogaro perfundes et pro esiciis inferes. 

\[2.1.7\] esicia omentata: pulpam concisam teres cum medulla siligine in uino infusa; piper, liquamen; si uelis, et bacam mirta extenteratam simul conteres. pusilla esicia formabis intus nucleis et pipere positis; inuoluta omento subassabis cum caroeno.

\[2.2.0\] II. HIDROGARVM ET APOTERMVM ET AMVLATVM. 

\[2.2.1\] esicia plena: accipies adipes fasiani recentes, preduras et facis ex eo tessellas. cum pipere liquamine caroeno in esicio includes; et idrogaro quoques et inferes. 

\[2.2.2\] idrogarata esicia sic facies: teres piper ligusticum piretrum minimum. suffundes liquamen, temperas aquam cisterninam. dum inducet exinanies in caccabo, et cum esicia ad uaporem ignis pones et caleat et sic sorbendum inferes. 

\[2.2.3\] in esiciato pullo: olei floris libram I, liquaminis quartarium, piperis semunciam. 

\[2.2.4\] aliter de pullo: piperis grana XXX conteres, mittis liquaminis optimi calicem, careni tantundem, aquae undecim mittes et ad uaporem ignis pones. 

\[2.2.5\] esicium simplex: ad unum liquaminis acetabulum aquae septem mittes, modicum apii uiridis, triti piperis cocleare. esiciola inquoques et si ad uentrem soluendum dabis, idrogaro feces conditi addes. 

\[2.2.6\] esicia de pauo primum locum habent ita si fricta fuerint ut callum uincant. item secundum locum habent de fasianis; item tertium locum habent de cuniculis; item quartum locum habent de pullis; item quintum locum habent de porcello tenero. 

\[2.2.7\] esicia amulata a balineo sic facies: teres piper ligusticum origanum modicum silfi gingber minimum mellis modicum; liquamine temperabis; misces adicies super esicia; facies ut ferueat. cum bene bulliuerit amulo obligas ispis so et soruendum inferes. 

\[2.2.8\] amulatum aliter: piper teres pridie infusu cui subinde liquamen suffundes ita ut bene tritum ac lutulentum facias piperatum; cui defritum admisces quod fit de coctomiis quod sole torrente in mellis substantiam cogitur. quod si non fuerit uel caricarum defritum mittes quod Romani colorem uocant, ac deinceps amulum infusum adicies uel orize sucum et lento igni feruere facias. 

\[2.2.9\] amulatum aliter: ossucula de pullis exbromas, deinde mittis in caccabum porros anetum salem. cum cocta fuerit, addes piper, apii semen; deinde oridiam infusam teres, addes liquamen et passum uel defritum, omnia misces et cum esiciis inferes. 

\[2.2.10\] apotermum sic facies: alicam elixa cum nucleis et amindalis depilatis et in aqua infusis et lotis ex creta argentaria ut ad candorem pariter perducantur; cui iam miscebis uuam passam carenum uel passum; desuper \<piper\> confractum asparges et in uolitari inferes.

\[2.3.0\] III. VVLVVLE BOTELLI. 

\[2.3.1\] bulbule esiciatae et sic fiunt: piper tritum et cuminum capita porrorum breuia duo ad molle purgata rutam liquamen. admiscentur pulpae bene tunsae et fricatae denuo ipso subtrito ita ut commisceri possit. mittas piperis grana et nucleos et calcabis in materia bene lota, et sic quocuntur ex aqua oleo liquamine fasciculo porrorum et aneto. 

\[2.3.2\] botellum sic facies: ex ouis uitellis coctis nucleis pineis concisis cepam porrum concisum ius crudum misces; piper minutum \<addes\> et sic intestinum farcies; adicies liquamen et uinum et sic quoques.

\[2.4\] IV. LVCANICAE. lucanicas similiter ut supra scriptum est. \[lucanicarum confectio\]: teritur piper cuminum satureja ruta petrosilenu condimentum bacae lauri liquamen et admiscetur pulpa bene tunsa ita ut denuo bene cum ipso subtrito fricetur; cum liquamine admixto pipere integro et abundanti pinguedine et nucleis inicies in intestinum perquam tenuatim productum et sic ad fumum suspenditur.

\[2.5.0\] V. FARCIMINA. 

\[2.5.1\] oua et cerebella teres; nucleos pineos piper liquamen laser modicum, et his intestinum implebis. elixas, postea assas et inferes. 

\[2.5.2\] aliter: coctam alicam et tritam cum pulpa concisa et trita una cum piper et liquamine et nucleis. farcies intestinum et elixabis, deinde cum sale assabis et cum senapi inferes, uel sic concisum in disco. 

\[2.5.3\] aliter: alicam purgas et cum liquamine intestini et albamine porri concisi minutatim simul elixas. elixa tolles, pinguedinem concides, et copadia pulpe in se omnia conmisces. teres piper ligusticum oua tria; haec omnia in mortario permisces cum nucleis et piper integro. liquamen suffundes, intestina imples, elixas et subassas, uel elixa tantum appones. 

\[2.5.4\] aliter circellos esiciatos: reples intestinum inpensam esicii et circellum facies rotundum. fumas. cum miniauerit subassas, exornas; oenogaro fasiani perfundes sed cuminum addes.

EXPLICIT LIBER SECVNDVS APICI SARCOPTES

INCIPIT EIVSDEM CEPVROS DE OLERIBVS LIBER TERTIVS

\[3.0\] I. ut omne olus smaragdinum fiat. II. pulmentarium ad uentrem. III. asparagos. IIII. cucurbitas. V. cidrium. VI. cucumeres. VII. pepones melones. VIII. maluas. VIIII. cimas et culiclos. X. porros. XI. betas. XII. olisera. XIII. rapas siue napos. XIV. rafanos. XV. olus molle. XVI. erbe rusticæ. XVII urticæ. XVIII. intibæ et lactucæ. XIX. cardui. XX. funduli siue spondili. XXI. caroetæ.

\[3.1\] I. DE OLERIBVS: ut omne olus smaragdinum fiat: omne olus smaragdinum fiat si cum nitro coquatur.

\[3.2.1\] II. PVLMENTARIVM AD VENTREM. betas minutas et porros requietos elixabis; in patina conpones. teres piper cuminum, suffundes liquamen passum ut quaedam dulcedo sit. facias ut ferueat; cum ferbuerit, inferes. similiter polipodium in tepidam mittes. ubi mollierit rades et minutum cum pipere et cuminum tritum in patenam feruentem mittes et uteris.

\[3.2.2\] aliter ad uentrem: facies betaciorum fasces; deterge, ne laues; in eorum medium nitrum asparges et alligas singulos fasces. mittes in aquam. cum coxeris et oleum modicum, ubi ferbuerit, polypodium et frustra nucum cum liquamine teres, feruentem patenam fundes, cooperies. statim depones ut uteris.

\[3.2.3\] aliter betacios Varrones: Varro: betacios sed nigros quorum detegsas radices et mulsu decoctas cum sale modico et oleo, uel sale aqua et oleo in se coctas; iusculum facere et potari; melius etiam si in eo pullus sit decoctus.

\[3.2.4\] aliter ad uentrem: apios uirides cum suis radicibus lauabis et siccabis ad solem. deinde albamen et capita porrorum simul elixabis in caccabo nouo ita ut aqua ad tertias deferuerit, id est ut ex III eminis aquae una remaneat. postea teres piper, liquamen et aliquantum mellis humore temperabis, et aquam apiorum decoctorum colabis in mortario et superfundes apio. cum simul feruerit appones et si libitum fuerit apios adicies.

\[3.3\] III. ASPHARAGOS. aspharagos siccabis, sursum in calidam summittas.

\[3.4.0\] IV. CVCVRBITAS. 

\[3.4.1\] callosiores reddes gustum ad cucurbitas: coctas expressas in patinam conpones. adicies in mortarium pipere cuminum silfi modice (id est laseris radicem), rutam modicum; liquamine et aceto temperabis; mittes defreto modicum ut coloretur; ius exinanies in patenam. cum ferbuerit iterum ac tertio, depones et piper minutum asparges.

\[3.4.2\] aliter cucurbitas iure colocesiorum: cucurbitas quoques ex aqua in modum colocasiorum; teres piper cuminum rutam; suffundes acetum, liquamen temperabis in caccabum cui adicies \<oleum modicum\> et eas cucurbitas incisas expressas; in ius mittes ut ferueant; amulo obligas; piper asparges et inferes.

\[3.4.3\] cucurbitas more Alexandrino: elixatas cucurbitas exprimis; sale asparges; in patina conpones. teres piper cuminum coriandri semen mentam uiridem lasaris radicem; suffundes acetum; adicies cariotam nucleum, teres; melle acetum liquamine defrito et oleum temperabis et cucurbitas perfundes. cum ferbuerint piper asparges et inferes.

\[3.4.4\] aliter cucurbitas elixatas: ex liquamine oleo mero.

\[3.4.5\] aliter cucurbitas frictas: oenogaro simplici et piperem.

\[3.4.6\] aliter cucurbitas elixatas et frictas: in patina conpones; cuminatum superfundes; modico oleo super adiecto feruere facies et inferes.

\[3.4.7\] aliter cucurbitas frictas: tritas piper ligusticum cuminum origanum cepam uinum liquamen et oleum; amulo obligabis in patina et inferes.

\[3.4.8\] aliter cucurbitas cum gallina: duracina tubera piper careum cuminum silfi, condimenta uiridia: mentam apium coriandrum puleium caroetam mel uinum liquamen oleum et acetum.

\[3.5\] V. CITRIVM. sil montanum silfi mentam siccam acetum liquamen.

\[3.6.0\] VI. CVCVMERES. 

\[3.6.1\] cucumeres rasos: siue ex liquamine siue ex oenogaro sine ructu et grauitudine teneriores senties.

\[3.6.2\] aliter cucumeres rasos: elixabis cum cerebellis elixis cumino et melle modico apii semen liquamine et oleo; obis obligabis. piper asparges et inferes.

\[3.6.3\] aliter cucumeres: piper puleium mel uel passum liquamen et acetum. interdum et silfi accedit.

\[3.7\] VII. PEPONES ET MELONES. piper puleium mel uel passum liquamen acetum. interdum et silfi accedit.

\[3.8\] VIII. MALVAS. maluas minores in oenogaro ex liquamine oleo acetum: maluas maiores in oenogaro piper liquamine careno uel passo.

\[3.9.0\] IX. CIMAS ET COLICLOS. 

\[3.9.1\] cimas: cuminum salem uinum uetus et oleum.

\[3.9.1a\] si uoles, addes piper et ligusticum mentam rutam coriandrum folia coliclorum liquamen uinum oleum.

\[3.9.2\] aliter: culiculos elixatos mediabiis; summa foliarum teres cum coriandro cepa cumino piper passo uel careno et oleo modico.

\[3.9.3\] aliter: cauliculi elixati in patina conpositi condiuntur liquamine oleo mero cumino. piper asparges; porrum cuminum coriandrum uiridem super concides.

\[3.9.4\] aliter: cauliculi conditi ut supra cum elixis porris quoquantur.

\[3.9.5\] aliter: cauliculos condies ut supra admisces olibas uirides et simul ferueant.

\[3.9.6\] aliter: culiculis conditis ut supra; superfundes alicam elixam cum nucleis et uua passa super asparges.

\[3.10.0\] X. PORROS. 

\[3.10.1\] porros maturos fieri: pugnum salis aquam et oleum mixtum facies et ibi quoques et eximes. cum oleo liquamine mero et inferes.

\[3.10.2\] aliter porros: opertos foliis coliclorum et in prunis quoques; ut supra et inferes.

\[3.10.3\] aliter porros: in lacte coctos; ut supra et inferes.

\[3.10.4\] aliter porros: in aquam elixati erunt. fabe nondum condite plurimum admisce conditure in qua eos manducaturus es.

\[3.11.0\] XI. BETAS. 

\[3.11.1\] concides porrum coriandrum; cuminum uuam passam farinam et omnia in medullam mittes; ligabis et \<elixas\>. ita inferes ex liquamine oleo et aceto.

\[3.11.2\] aliter betas elixas: ex sinapi oleo modico et aceto bene inferuntur.

\[3.12\] XII. OLISERA. olisera in fasciculum redacta manuale ex liquamine oleo et mero bene inferuntur, uel cum piscibus assis.

\[3.13.0\] XIII. RAPAS SIVE NAPOS. 

\[3.13.1\] rapas siue napos elixatos exprimes. deinde teres cuminum plurimum rutam minus laser Particum mel acetum liquamen defritum et oleum modice; feruere facies et inferes.

\[3.13.2\] aliter: rapas siue napos elixas inferes; oleum super istillabis. si uoles acetum adde.

\[3.14\] XIIII. RAFANOS. rafanos cum piperato ita ut piper cum liquamine teras.

\[3.15.0\] XV. HOLVS MOLLE. 

\[3.15.1\] holus molle ex olisatro: coctum ex aqua nitrata expressum concides minutatim, et teres piper ligusticum satureiam siccam cum cepa sicca liquamen oleum et uinum.

\[3.15.2\] aliter olus molle: apium quoques ex aqua nitrata, exprimes et concides minutatim. in mortario teres piper ligusticum origanum cepam uinum liquamen et oleum. quoques in pultario et sic apium commissces.

\[3.15.3\] aliter holus molle ex foliis lactucarum: cum cepis quoques ex aqua nitrata; expressum concides minutatim; in mortario teres piper ligusticum apii semen mentam siccam cepam liquamen oleum et uinum.

\[3.15.4\] aliter: holus molle ne arescat: summa quaeque amputantur et purgamenta et caules madefactos in aqua absenti contegito.

\[3.16\] XVI. HERBAE RVSTICAE. liquamine oleo aceto a manu uel in patina piper cumino bacis lentisci.

\[3.17\] XVII. VRTICAE. urticam feminam sole in ariete posito aduersus aegritudinem sumes si uoles.

\[3.18.0\] XVIII. INTVBAE ET LACTVCAE. 

\[3.18.1\] intuba ex liquamine et oleo modico medere cepa concisa. pro lactucis uero hieme intibe ex enbammate uel melle et aceto acri.

\[3.18.2\] lactucas: cum oxyporio et aceto et modico liquamine ad digestionem et inflationem et ne lactuce ledant; cumini uncias II; gengiber unciam I; rutae uiridis unciam I; dactilorum pinguium scripulos XII; piperis unciam I; mellis uncias VIIII cuminum aut Aethiopicum aut Siriacum aut Libicum. tundes cuminum et postea infundes in aceto. cum siccauerit postea melle omnia conprehendes; cum necesse fuerit dimidium coclearum \<cum\> aceto et liquamine modico misces aut post cenam dimidium coclearum accipies.

\[3.19.0\] XVIIII. CARDVI. 

\[3.19.1\] carduos: liquamine oleo et ouis concisis.

\[3.19.2\] aliter carduos: rutam mentam coriandrum feniculum omnia uiridia teres; addes piper ligusticum mel liquamen et oleum.

\[3.19.3\] aliter carduos elixos: piper cuminum liquamen et oleum.

\[3.20.0\] XX. SFONDILI VEL FUNDILI. 

\[3.20.1\] sfondili fricti: ex oenogaro simplici.

\[3.20.2\] aliter sfondili elixi: ex sale oleo mero coriandro uiridi conciso et piper integro.

\[3.20.3\] aliter sfondilos elixos: perfundes ammulato infra scripto: apii semen rutam mel piper; teres; passum liquamen et oleum modice; amulo obligas; piper asparges et inferes.

\[3.20.4\] aliter sfondilos: teres cuminum rutam liquamen caroenum modice oleum coriandrum uiridem et porrum et sfondilos inferes pro salso.

\[3.20.5\] aliter sfondilos elixatos: predurabis; mittes in caccabum oleum liquamen piper; passum colorabis et obligas.

\[3.20.6\] aliter: sfondilos oleum liquamine conplebis uel oleo et sale; assabis; piper asparges et inferes.

\[3.20.7\] aliter: sfondilos elixatos conteres et neruos eorum eximes. deinde cum eis alicam elixatam et oua conteres, liquamen, piper. esicia ex his facies cum nucleis et pipere. in omento assabis, oenogaro continges et pro esiciis inferes.

\[3.21.0\] XXI. CAROETAE SEV PASTINACE. 

\[3.21.1\] caroetae fricta oenogaro inferuntur.

\[3.21.2\] aliter caroetas: sale oleo puro et aceto.

\[3.21.3\] aliter caroetas: elixatas concisas in cuminato oleo modico quoques et inferes; cuminatum coliculorum facies.

EXPLICIT APICI CEPVROS DE OLERIBVS LIBER TERTIVS

INCIPIT \<EIVSDEM\> PANDECTER LIBER QVARTVS

\[4.0\] I. sala cattabia. II. patine piscium olerum pomorum. III. minutal de piscibus uel esiciis. IIII. tisana uel sucum. V. gustum.

\[4.1.0\] I. SALA CATTABIA. 

\[4.1.1\] sala cattabia: piper mentam apium puleium aridum caseum nucleos pineos mel acetum liquamen ouorum uitella aquam recentem. panem ex posca maceratum exprimes; caseum bubulum, cucumeres in caccabulo conpones, interpositis nucleis. mittes concisi capparis minuti iocusculis gallinarum; ius perfundes; super frigidam collocabis et sic appones.

\[4.1.2\] aliter sala cattabia Apiciana: adicies in mortario apii semen puleio aridum mentam aridam gengiber coriandro uiridem uuam passam enucleatum mel acetum oleum et uinum. conteres. adicies in caccabolo panis Picentini frustra, interpones pulpas pulli glandulas edinas caseum Vestinum nucleos pineos ora, \<piper\> asparges et inferes.

\[4.1.3\] aliter sala cattabia: panem Alexandrinum excauabis; in posca macerabis. adicies in mortarium piper mel mentam alium coriandrum uiridem caseum bubulum sale conditum aquam oleum; insuper niuem et inferes.

\[4.2.0\] II. PATINE PISCIVM OLERVM POMORVM. 

\[4.2.1\] patina cotidiana: cerebella elixata teres cum piper cuminum laser cum liquamine carenum lacte et obis. ad ignem lenem uel ad aquam calidam coques.

\[4.2.2\] aliter patina uersatilis: nucleos nuces fractas; torres eas et teres cum melle pipere liquamine lacte et obis; olei modicum.

\[4.2.3\] aliter patina: tyrsum lactuce teres cum pipere liquamine careno aquam oleo; quoques; ouis obligabis; piper asparges et inferes.

\[4.2.4\] aliter patina fusilis: accipies olisatra, purgas lauas quoques; refrigerabis, restringues. accipies cerebella IIII, eneruabis, quoques. adicies in mortario piper scripulos VI, suffundes liquamen, fricabis; postea adicies cerebella, fricabis iterum; adicies olisatra et simul conteres; postea franges oua VIII, adicies ciatum liquaminis uini ciatum passi ciatum; contrita simul temperabis; patinam perungues, inpones in termospodio. postea quod coctum fuerit piper asparges et inferes.

\[4.2.5\] aliter patina de asparagis frigida: accipies asparagos purgatos, in mortario fricabis; aqua suffundes, perfricabis; per colum colabis, et mittes fecitulas curatas; teres in mortario piperis scripulos sex, adicies liquamen; fricabis; uini ciatum I passi ciatum I; mittes in caccabum olei uncias tres; illic ferueant. perungues patinam; in ea oua VI cum enogaro misces; cum suco asparagi inpones cineri calido. \[mittes inpensam super scriptam\] tunc ficeulas conpones, quoques; piper asparges et inferes.

\[4.2.6\] aliter patina de asparagis: adicies in mortario asparagorum praecisuras quae proiciuntur; teres, suffundes uinum, colas. teres piper ligusticum coriandrum uiridem satureiam cepam uinum liquamen et oleum; sucum transferes in patellam perunctam et si uolueris oua dissolues ad ignem ut obliget. piper minutum asparges.

\[4.2.7\] patinam ex rusticis siue tannis siue sinapi uiridi siue cucumeres siue coliculis ita facies: si uolueris substernes pulpas piscium uel pullorum.

\[4.2.8\] aliter patina de sabuco calida et frigida: accipies semen de sabuco, purgabis, ex aqua dequoques; super colum exsiccabis; patinam perungues et in patinam conpones ad surcellum. adicies piperis scripulos VI, suffunde liquamen. postea adicies liquaminis ciatum I uini ciatum passi ciatum. teres. tum in patinam mittes olei uncias IIII, pones in termospodio et facies ut ferueat. cum ferbuerit franges postea oua VI, agitabis et patinam sic obligabis; cum obligaberis piper asparges et inferes.

\[4.2.9\] patinam decoris: accipies rosas et exfoliabis; album tolles; mittes in mortarium, suffundes liquamen, fricabis, postea mittes liquaminis ciatum I semis et sucum per colum colabis. accipies cerebella quattuor, eneruabis et teres piperis scripulos VIII; suffundes ex suco, fricabis, postea oua VIII frangis, uini ciatum unum semis et passi ciatum I, olei modicum. postea patinam perungues et eam in termospodio piperis puluerem super asparges et inferes.

\[4.2.10\] patina de cucurbitas: cucurbitas elixas et frictas in patina conpones; cuminatum superfundes modico oleo super adiecto; feruere facias et inferes.

\[4.2.11\] patina de apua: abuam lauas, ex oleo maceras; in cummana conpones, adicies oleum liquamen uinum; alligas fasciculos rute et origani et subinde fasciculos apababdiabis; cum cocta fuerit proicies fasciculos et piper asperges et inferes.

\[4.2.12\] patina de abua sine abua: pulpas piscis assi uel elixi minutatim facies ita abundanter ut patinam qualem uoles implere possit. teres piper et modicum rute, suffundes liquamen quod satis erit et olei modicum et conmisces in patina cum pulpis sic et oua cruda confracta, ut unum corpus fiat. desuper leuiter conpones urticas marinas ut non cum ouis misceantur. inpones ad uaporem ut cum ouis ire non possint et cum siccauerint super aspargis piper tritum et inferes. ad mensam nemo agnoscet quid manducet.

\[4.2.13\] patinam ex lacte: nucleos infundes et siccas; echinos recentes iam preparatos habebis. accipies patinam et in eam conpones singula infra scriptam: mediana maluarum et betarum et porros maturos; apios holus molles et uiridia elixa; pullum carptum ex iure coctum; cerebella elixa; lucania; oua dura per medium incisa; mittes longaones porcinos ex iure Terentino farsos coctos concisos; iecinera pollorum, pulpas piscis ascelli fricti, urticas marinas, pulpas hostreorum, caseos recentes. alternis conpones nucleos et piper integrum asparges. ius tale perfundes: piper ligusticum apii semen silfi; quoques, ut ubi cocta fuerit lactem colas cui cruda oua conmisces ut unum corpus fiat et super illa omnina perfundes. cum cocta fuerit \<conpones\> echinos recentiores, piper asparges et inferes. 

\[4.2.14\] patinam Apicianam sic facies: frustra suminis cocti pulpas piscium pulpas pulli ficetulas uel pectora turdorum cocta et quaecumque optima fuerint, haec omnia concides diligenter preter ficetulas. oua uero cruda cum oleo dissoluis, teres piper ligusticum; suffundes liquamen uinum passum et in caccabum mittis ut calefiat et amulo obligas. antea tamen pulpas concisas uniuersas illuc mittes et sic bulliat; at ubi coctum fuerit leuabis cum iure suo et in patella alternis de trulla refundes cum piperis grana integra et nucleis pineis, ita ut per singula coria substernas diploidem in laganum similiter; quotquot lagana posueris tot trullas imples, desuper adicies; unum uero laganum fistula percuties et super inpones. piper asparges. ante tamen illas pulpas ouis confractis obligabis et sic in caccabum mittes cum inpensam. patellam aeneam qualem debes habere infra ostenditur.

\[4.2.15\] patina cotidiana: accipies frustra suminis coctum pulpas piscium coctas pulpas pulli coctas; haec omnia concides diligenter. accipias patellam aeneam. oua confringes in caccabum et dissolues. adicies in mortarium piper ligusticum, fricabis; suffundes liquamen uinum passum oleum modice; reexinanies in caccabum, facies ut ferueat; cum ferbuerit et obligas, pulpas quas subcultrati in ius mittis. substerne diploides patinam aeneam et trullam plenam pulpae et disparges oleum; laganum pones similiter; quotquot lagana posueris tot trullas inpense adicies. unum laganum fistula percuties a superficie; uersas in discum, insuper superficiem pones, piper asparges et inferes. 

\[4.2.16\] patina uersatilis uice dulci: nucleos pineos nuces fractas et purgatas attorrebis. eas teres cum melle pipere liquamine lacte ouis modico mero et oleo.

\[4.2.17\] patellam thirotarricam ex quocumque salso uolueris: quoques ex oleo, exossabis, et cerebella cocta pulpas piscium iocuscula pullorum oua dura caseum mollem excaldatum. haec omnia calefacies in patella; teres piper ligusticum origanum rutæ bacam uinum mulsum oleum; patella ad lentum ignem ut quoquatur. ouis crudis obligabis, adordinabis, cuminum minutum asparges et inferes.

\[4.2.18\] patellam esiciatam: esicia de tursione: eneruabis, concides minutatim. teres piper ligusticum origanum petrosileum coriandrum cuminum rutæ bacam mentam siccam ipsum turtionem; isicia deformabis uinum liquamen oleum; quoques. coctum in patellam collocabis. ius in ea facies: piper ligusticum satureiam cepam uinum liquamen oleum. patellam pones ut quoquatur, ouis obligabis, piper asparges et inferes.

\[4.2.19\] patellam ex olisatro: elixas ex aqua nitrata, exprimis in patella; teres piper ligusticum coriandrum satureiam cepam uinum liquamen acetum oleum; transferes in patellam, quoques, amulo obligas; thimum et piper minutum asparges; et de quacumque erba si uolueris facies ut supra.

\[4.2.20\] patina de apua fricata: apua lauas oua confringes et cum apua commisces. adicies liquamen uinum oleum, facies ut ferueat, et cum ferbuerit, mittes apuam. cum duxerit subtiliter uersas. facies ut coloet, oenogarum simplex perfundes, piper asparges et inferes.

\[4.2.21\] patina ex lagitis et cerebellis: friges oua dura; cerebella elixas et eneruas, cizeria pullorum quoques; haec omnia diuides preter piscem; conpones in patina praemixta; salsum coctum in medio pones. teres piper ligusticum, suffundes \<liquamen et passum\> ut dulcis sit. piperatum mittes in patinam, facies ut ferueat; cum ferbuerit, ramo rutae agitabis et amulo obligabis.

\[4.2.22\] patina mullorum loco salsi: mullos rades, in patina munda conpones; adicies \<olei quod satis est et salsum interpones. facies\> ut ferueat; cum ferbuerit mulsum mittes aut passum; piper asparges et inferes.

\[4.2.23\] patina piscium loco salsi: pisces qualeslibet curatos friges, in patinam conpones; adicies olei quod satis est et salsum interpones; facies ut ferueat; cum ferbuerit mittes mulsam et ius agitabis.

\[4.2.24\] patina piscium: pisces qualeslibet rades et curatos mittes; cepas siccas ascalonas uel alterius generis concides in patinam et pisces super conpones. adicies liquamen oleum, \<facies ut ferueat;\> cum coctum fuerit salsum coctum in medio pones; addendum acetum. \<piper\> asparges et coronam bubulam.

\[4.2.25\] patellam Lucretianam: cepas pallachanas purgas; uiridia earum proicies; in patinam concides; liquaminis modicum oleum et aquam. dum quoquitur salsum crudum in medium ponis; at ubi cum salso prope cocta fuerit melle coclearae asparges, aceti et defreti pusillum; gustas; si fatuum fuerit liquamen adicies; si salsum, mellis modicum, et coronam bubulam aspergis et bulliat.

\[4.2.26\] patinam de lagitis: lagitas rades lauas; oua confringis et cum lagitis conmiscis; adicies liquamen uinum oleum; facies ut ferueat. cum ferbuerit oenogatum simplex perfundis; piper asparges et inferes.

\[4.2.27\] patina zomoteganona: crudos quoslibet pisces in patina conpones; adicies oleum liquamen uinum coctum fasciculum porri coriandri; dum quoquitur teres piper ligusticum origanum fasciculum de suo sibi fricabis; suffundes ius de suo sibi; oua cruda dissolues, temperas, exinanies in patinam; facies ut obligetur. cum tenuerit piper asparges et inferes.

\[4.2.28\] patina solearum: soleas battues et curatas conpones in patina; adicies oleum liquamen uinum; dum quoquitur teres piper ligusticum origanum; fricabis; suffundes ius, oua cruda, ut unum corpus facias; super soleas refundes, lento igni quoques. cum duxerit piper aspargis et inferes.

\[4.2.29\] patina de piscibus: piperis unciam garoeni eminam conditi eminam olei uncias II.

\[4.2.30\] patina de pisciculis: uuam passam piper ligusticum origanum cepam uinum liquamen oleum; transferes in patellam; cum cocta fuerit adicies in ipsam pisciculos coctos; amulo obligas et inferes.

\[4.2.31\] patina de piscibus denticem auratam et mugillem: accipies pisces curatos, subassabis; postea eos in pulpas carpes; deinde hostrea curabis. adicies in mortarium piperis scripulos VI, suffundes liquamen, fricabis; postea adicies liquaminis ciatum unum, uini ciatum unum, mittes in caccabum et olei uncias III et hostrea. oenogatum facies feruere; cum ferbuerit patinam perungis et pulpam supra scriptam mittes et \[in\] condituram de ostreis, facies ut ferueat; cum ferbuerit franges oua X, infundes super ostrea. cum strinxerint, piper asparges et inferes.

\[4.2.32\] patina de pisce lupo: teres piper cuminum petrosilinum rutam cepam mel liquamen passum olei guttas.

\[4.2.33\] patina de sorbis calida et frigida: accipies sorbas, purgas; in mortario fricabis, per colum colabis. cerebella eneruabis quattuor cocta; mittes in mortario piperis scripulos VIII, suffundes liquamen, fricabis; adicies sorba, in se contemperabis; frangis oua VIII, adicies ciatum liquaminis, uinum. patinam mundam perunges et in termospodio pones, et sic eam inpensam mittes, ut subtus supra termospodium habeat. cum cocta fuerit piper minutum aspargis et inferes.

\[4.2.34\] patina de persicis: persica duriora purgabis, frustratim concides; elixas in patina conpones, olei modicum superstillabis et cum cuminato inferes.

\[4.2.35\] patina de piris: pira elixa et purgata e medio; teres cum pipere cumino melle passo liquamine oleo modico. ouis missis patinam facies; piper super aspargis et inferes.

\[4.2.36\] patina urticarum calida et frigida: urticam accipies, lauas, colas per colum, exsiccabis in tabula; eam concides. teres piperis scripulos X, suffundes liquamen, fricabis. postea adicies liquaminis ciatos duos, olei uncias VI. caccabus ferueat; cum ferbuerit coctam tolles ut refrigescat; postea patinam mundam perungues, franges oua octo et agitabis. perfundes, subtus supra cinerem calidam habeat. coctam piper minutum asparges et inferes.

\[4.2.37\] patina de cidoneis: mala cydonia cum porris melle liquamine oleo defricto quoques et inferes; uel elixata ex melle.

\[4.3.0\] III. MINVTAL DE PISCIBVS VEL ISICIIS. 

\[4.3.1\] minutal marinum: pisces in caccabum \<mittes,\> adicies liquamen oleum uinum cocturam. porros capitatos coriandrum minutatim concides, esiciola de pisce minuta facies et pulpas pisces cocti concarpis, urticas marinas bene lotas mittes. haec omnia cum cocta fuerint, teres piper ligusticum origanum; fricabis; liquamen suffundes, ius de suo sibi, exinanies in caccabum. cum ferbuerit tractam confringes, obligas, cum ferbuerit, agitas; piper aspargis et inferes.

\[4.3.2\] minutal Terentinum: concides in caccabum albamen de porris minutatim; adicies oleum liquamen cocturam, esiciola ualde minuta, et sic temperas ut tenerum sit; esicium Terentinum facies: inter esiciam confectionem inuenies. ius tale facies: piper ligusticum origanum fricabis, suffundes liquamen, ius de suo sibi, uino et passo temperabis; mittes \<in\> caccabum; cum ferbuerit, tractam confringes, obligas, piper aspergis et inferes.

\[4.3.3\] minutal Apicianum: oleum liquamen uinum porrum capitatum mentam pisciculos esiciola minuta testiculos caponum glandulas porcellinas. haec omnia in se quoquantur. teres piper ligusticum coriandrum uiridem uel semen; suffundis liquamen, adicies mellis modicum et ius de suo sibi, uino et melle temperabis; facies ut ferueat; cum ferbuerit tractam confringes, obligas, coagitas; piper aspargis et inferes.

\[4.3.4\] minutal Matianum: adicies in caccabum oleum liquamen cocturam; concides porrum coriandrum, esicia minuta; spatulam porcinam coctam tessellim concides cum sua sibi tergilla. facies ut simul quoquantur; media coctura mala Maziana purgata intrinsecus concisa tessellatim mittes; dum coquitur teres piper cuminum coriandrum uiridem uel semen mentam laseris radicem; suffundis acetum mel liquamen defritum modice et ius de suo sibi; aceto modico temperabis, facies ut ferueat; cum ferbuerit, tractam confringes et ex ea obligas; piper aspargis et inferes.

\[4.3.5\] minutal dulce ex cytriis: adicies in caccabo oleum liquamen cocturam porrum capitatum concides coriandrum minutatim; spatulam porcinam coctam et esiciola minuta; dum coquitur, teres piper cuminum coriandrum \<uiridem\> uel semen, rutam uiridem, laseris radicem; suffundis acetum \<mel liquamen\> defritum ius de suo sibi; aceto temperabis. facies ut ferueat; cum ferbuerit citrium purgatum intro foras tessellatim concisum et elixatum in caccabum mittes. tractam confringes et ex ea obligas; piper aspargis et inferes.

\[4.3.6\] minutal ex praecoquiis: adicies in caccabo oleum liquamen uinum; concides cepam ascaloniam aridam; spatulam porcinam coctam tessellatim concides. his omnibus coctis teres piper cuminum mentam siccam anetum; suffundis mel liquamen passum acetum modice ius de suo sibi; temperabis; praecoqua enucleata mittis, facies ut ferueant donec percoquantur. tractam confringes, et ea obligas, piper aspargis et inferes.

\[4.3.7a\] minutal ex iecineribus et pulmonibus leporis: inuenies inter lepores quemadmodum facies.

\[4.3.7b\] \<aliter minutal dulce\>: adicies \<in\> caccabum liquamen uinum oleum cocturam, porrum et coriandrum concisum. esicia minuta, spatulam porcinam coctam tessellatim concisam et in eundem caccabum inmities. dum coquitur teres piper ligusticum origanum; ius de suo sibi uino et passo temperabis. facies ut ferueat; cum ferbuerit tractam confringes et ex ea obligas; piper aspargis et inferes.

\[4.3.8\] minutal ex rosis: eodem iure supra scripto sed passum plus adicies.

\[4.4.0\] IIII. TISANAM VEL SVCVM. 

\[4.4.1\] tisanam uel sucum. tisanam sic facies: tisanam lauando fricas quam ante diem infundes. inpones supra ignem calidum; cum bullierit mittes olei satis et aneti modicum fasciculum, cepam siccam satureiam et coloefium ut ibi coquantur propter sucum. mittes coriandrum uiridem et salem simul tritum et facies ut ferueat; cum bene ferbuerit, tolles fasciculum et transferes in alterum caccabum tisanam sic ne fundum tangat propter conbusturam. ligas et colas in caccabolo supra acronem coloefium. teres piper ligusticum pulei aridi modicum cuminum et silfi frictum; ut bene tegatur suffundis acetum defritum liquamen. refundis in caccabum, sed coloefium acronem facias ut ferueat super ignem lentum.

\[4.4.2\] tisanam barricam: infundis cicer lenticulam pisa; defrixas tisanam et cum leguminibus elixas. ubi bene bullierit olei satis mittis et super uiridia concidis: porrum coriandrum anetum feniculum betam maluam culiculum molle; et uiridia minuta concisa in caccabum mittis. coliculos elixas et teres fenicoli semen satis, origanum silfi ligusticum; postquam tribueris liquamine temperabis et super legumina refundis, et agites. colicolorum minutas super concidis.

\[4.5.0\] V. GVSTVM. 

\[4.5.1\] gustum uersatile: albas betas minutas porros requietos apios bulbos coclear elixas; gizeria pullorum aucellas esicia coques ex iure. perungis patinam et folia maluarum substernis et praemixta olera conponis sic ut laxa \<sint\> permisces bulbos intunsos damascenas cocleas esicia; lucanicas breues concidis liquamine oleo uino aceto; ponis ut ferueat; cum ferbuerit teres piper ligusticum zingiber pyrethrum modicum, fricabis, suffundis \<liquamen et uinum; mittes in caccabum; omnia perfundes\> et facies ut bulliat patina. oua conplura confringis et ius mortarii reliquum conmoues; conmiscis, patinam obligabis. dum ducit oenogatum ad eam sic facies: teres piper ligusticum; fricabis; suffundis liquamen et uinum, passo temperabis uel uino dulce; temperabis in caccabolo; mittis olei modicum, facies ut ferueat; cum ferbuerit amulo obligas; patinam uersas in lancem (folia maluarum ante tollis), oenogaro perfundis insuper; piper aspargis et inferes.

\[4.5.2\] gustum de oleribus: condies bulbos liquamine oleo et uino; cum cocti fuerint \<addes\> iecinera porcelli et gallinarum et ungellas et aucellas diuisas. haec omnia cum bulbis ferueant; cum ferbuerint, teres piper ligusticum; suffundis liquamen uinum et passum ut dulce sit; ius de suo sibi suffundis, reuocas in bulbos. cum ferbuerint ad momentum amulo obligas.

\[4.5.3\] gustum de cucurbitis farsilibus: cucurbitas a latere subtiliter ad modum tesselle oblonge decidas et excauas et mittis in frigidam. inpensam ad eam sic facies: teres piper ligusticum origanum; suffundis liquamen; cerebella cocta teres, oua cruda dissolues et mittes ut unum corpus efficias. liquamine temperabis, et cucurbitas supra scriptas non plene coctas ex ea inpensa inples. de tessella sua recludis, surclas et coctas exhimes et frigis. oenogatum sic facies: teres piper ligusticum, suffundis uinum et liquamen; passo temperabis, olei modicum; mittis in caccabum et facies ut ferueat. cum ferbuerit amulo obligas et cucurbitas frictas oenogaro perfundis et piper aspargis et inferes.

\[4.5.4\] gustum de praecoquiis: duracina primotica pusilla precoquiis purgas, enucleatus, in frigidam mittis; in patina conponis; teres piper mentam siccam; suffundis liquamen; adicies mel passum uinum et acetum; refundis in patina super precoquia, olei modicum mittis et lento igni ferueat. cum ferbuerit, amulo obligas, piper aspargis et inferes.

EXPLICIT APICI PANDECTER LIBER QVARTVS

INCIPIT EIVSDEM OSPREON LIBER QVINTVS

\[5.0\] I. pultes. II. lenticula. III. pisa. IIII. concicla. V. tisana et alica. VI. fabaciae uirides et Baianae. VII. fenum Grecum. VIII faseoli et cicer.

\[5.1.0\] I. PVLTES. 

\[5.1.1\] pultes Iuliane sic coquuntur: alicam purgatam infundis, coques, facies ut ferueat. cum ferbuerit, oleum mittis; cum spissauerit, ligas diligenter. adicies cerebella duo cocta et selibram pulpe quasi ad esicia liate: cum cerebellis teres et in caccabum mittis. teres piper ligusticum feniculi semen, suffundis liquamen et uinum modice. mittis in caccabum supra cerebella et pulpam; ubi satis ferbuerit, cum iure misces. ex hoc paulatim alicam condies, et ad trullam permisces et lias ut quasi sucus uideatur.

\[5.1.2\] pultes cum iure oenocoti: pultes oenococti iure condies; copadia similam siue alicam coctam hoc iure condies, et cum copadiis porcinis adponis oenocoti iure conditis.

\[5.1.3\] pultes tractogalatae: lactis sextarium et aquae modicum mittes in caccabo nouo et lento igni ferueat. tres orbiculos tracte siccas et confringis et partibus in lac summittis ne uratur. aquam miscendo agitabis. cum cocta fuerit, ut est super ignem, mittis melle. ex musteis cum lacte similiter facies. salem et oleum minus mittis.

\[5.1.4\] pultes: alicam purgatam infundis, quoques. dum ferbuerit, oleum mittis, cum spissauerit, adicies cerebella duo cocta et selibram pulpe quasi ad esicia liate; cum cerebellis teres et in caccabum mittes. teres piper ligusticum feniculi semen, suffundis liquamen et meri modicum, et mittis in caccabum supra cerebella et pulpam. ubi satis ferbuerit, cum iure miscis. ex hoc paulatim alicam condies, sed ius ut quasi sucus uideatur.

\[5.2.0\] II. LENTICVLA. 

\[5.2.1\] lenticula ex spondilis siue fondilis: accipies caccabum mundum, adicies in mortarium piper cuminum semen coriandri mentam rutam puleium, fricabis, suffundis acetum, adicies mel, liquamen et defritum, aceto temperabis, reexinanies in caccabo. spondilos elixatos teres et mittes ut ferueant. cum bene ferbuerint, obligas. adicies in boletari oleum uiridem.

\[5.2.2\] lenticulam de castaneis: accipies caccabum nouum, et castaneas purgatas diligenter mittis. adicies aquam et nitrum modice, facies ut coquatur. cum coquitur, mittis in mortario piper cuminum semen coriandri mentam rutam laseris radicem puleium, fricabis. suffundis acetum mel liquamen, aceto temperabis, et super castaneas coctas refundis. adicies oleum, facies ut ferueat. cum bene ferbuerit, tutunclabis ut in mortario teres, gustas, si quid deest, addes. cum in boletar miseris, addes oleum uiridem.

\[5.2.3\] aliter lenticulam: coquis. cum despumauerit, porrum et coriandrum uiridem supermittis. \<teres\> coriandri semen puleium laseris radicem, mentam et rute semen, suffundis acetum, adicies melle, liquamine, uino, defrito temperabis, adicies oleum, agitabis. si quid opus fuerit, mittis. amulo obligas. insuper oleum uiridem mittis, piper aspargis et inferes.

\[5..3.0\] III. PISA. 

\[5.3.1\] pisum: coques. cum despumauerit, porrum coriandrum et cuminum supra mittis. teres piper ligusticum careum \[hoc est carauitam\] careum anetum ocymum uiridem; suffundis liquamen, uino et liquamine temperabis, facies ut ferueat. cum ferbuerit, agitabis. si quid defuerit mittis, et inferes.

\[5.3.2\] pisam farsilem: coques, cui oleum mittis. abdomen, et mittis in caccabum liquamen et porrum capitatum, coriandrum uiridem; inponis ut coquatur. esicia minuta facies quadrata, et coques simul turdos uel aucellas uel de pullo conciso, et cerebella prope cocta cum iuscello coques. lucanicas assas, petasonem elixas, porros ex aqua coques, nucleorum eminam frigis. teres piper ligusticum origanum gengiber, ius abdominis fundis, lias. angularem accipies qui uersari potest et omentis tegis. oleo perfundis, deinde nucleos aspargis et supra pisam mittis ut tegas fundum angularis, et sic conponis supra petasonis pulpas porros lucanicas concisas. iterum pisam supermittis. item alternis aptabis obsonia quousque impleatur angularis. nouissime pisam admittis ut intus omnia contineat. coques in furno uel lento igni inponis, ut ducat ad se deorsum. oua dura facies, uitella in mortario mittis cum pipere albo nucleis melle uino candido et liquamine modico. teres et mittis in uas ut ferueat. cum ferbuerit, pisam mittis in lancem et hoc iure perfundis. hoc ius candidum appellatur.

\[5.3.3\] pisum Indicum: pisum coques. cum despumauerit, porrum et coriandrum concidis et mittis in caccabum ut ferueat, et accipies sepias minutas, sic quomodo sunt cum atramento suo, ut simul coquantur. adicies oleum liquamen et uinum, fasciculum porri et coriandri, facies ut coquantur. cum coctum fuerit, teres piper ligusticum origanum, carei modicum, suffundis ius de suo sibi, uino et passo temperabis. sepias minutatim concidis et in pisum mittis. piper asparges \<et inferes\>.

\[5.3.4\] pisum: coques, agitabis et mittis in frigidam. cum refrigrauerit, deinde agitabis. concidis cepam minutatim et albamentum oui, oleo et sale condies, aceti modicum adicies. in boletari uitellum oui cocti colas, insuper oleum uiridem mittis et inferes.

\[5.3.5\] pisam Vitellianam siue fabam: pisam coques, lias. teres piper ligusticum gengiber, et super condimenta mittis uitella ouorum quę dura coxeris; mellis uncias III, teres, liquamen uinum et acetum. haec omnia mittis in caccabum et condimenta quae triuisti. adiecto oleo ponis ut ferueat. condies pisam, lias; si aspera fuerit melle mittis et inferes.

\[5.3.6\] aliter pisa siue faba: ubi dispumauerit teres mel liquamen carenum cuminum rutam apii semen oleum et uinum. tutunclabis. cum pipere trito et cum esiciis inferes.

\[5.3.7\] aliter pisam siue fabam: despumatam subtrito lasare Partico liquamen et careno condies. oleum modice superfundis et inferes.

\[5.3.8\] pisam adulteram uersatilem: coques pisam. cerebellam uel aucellas uel turdos exossatos a pectore lucanicas iecinera gizeria pullorum in caccabum mittis, liquamen, oleum; fasciculos porri capitati, coriandrum uiridem concidis et cum cerebellis coques. teres piper, ligusticum et liquamen...

\[5.3.9\] pisam siue fabam Vitellianam: pisam siue fabam coques. cum despumauerit mittis porrum coriandrum et flores maluarum. dum coquitur, teres piper ligusticum origanum feniculi semen, suffundis liquamen et uinum, \<mittis\> in caccabum, adicies oleum. cum ferbuerit, agitas. oleum uiridem insuper mittis et inferes.

\[5.4.0\] IIII. CONCICLA. 

\[5.4.1\] cum faba: coques. teres piper ligusticum cuminum coriandrum uiridem; suffundis liquamen; uino et liquamen in ea temperabis, mittis in caccabum, adicies oleum. lento igni ferueat et inferes.

\[5.4.2\] conciclam Apicianam: accipies cumanam mundam, ubi quoques pisum, cui mittis lucanicas concisas esiciola porcina pulpas petasonem. teres piper ligusticum origanum anetum cepam siccam coriandrum uiridem; suffundis liquamen; uino et liquamine temperabis. mittis in cumanam cui adicies oleum, pungis ubique et cumbibet oleum; igni lento quoques ita ut ferueat et inferes.

\[5.4.3\] conciclam de pisa simplici: pisam coques. cum dispumauerit, fasciculum porri et coriandri mittis. dum coquitur, teres piper ligusticum origanum, fasciculum de suo sibi; fricabis; suffundis \<liquamen; uino et\> liquamine temperabis, mittis. super adicies oleum et lento igni ferueat, et inferes.

\[5.4.4\] concicla Commodiana: pisam quoques. cum dispumauerit, teres piper ligusticum anetum cepam siccam; suffundis liquamen; uino et liquamine temperabis. mittis in caccabum ut cumbibat. deinde oua IIII solues, in sextarium pise mittis, agitas, mittis in cumana, ad ignem ponis ut ducat, et inferes.

\[5.4.5\] aliter conciclam sic facies: concidis pullum minutatim, liquamine oleo et uino ferueat. concidis cepam coriandrum minutum, cerebella eneruas, mittes in eundem pullum. cum coctus fuerit, leuas et exossas. concides minutatim cepam et coriandrum, colas ibi pisam coctam non conditam. accipies conciclarem, pro modo conponis uarie. deinde teres piper, cuminum, suffundis ius de suo sibi. item in mortario oua duo dissolues; temperas, ius de suo sibi suffundis. pise integre elixe uel nucleis adornabis, et lento igni feruere facies et inferes.

\[5.4.6\] aliter concicla: conciclatus pullus uel porcellus: exossas pullum a pectore, femora eius iungis in porrectum, surculo alligas, et inpensam \[concicla farsilis\] paras, et farcies alternis pisam lotam, cerebella, lucanicas et cetera. teres piper ligusticum origanum et gengiber; liquamen suffundis; passo et uino temperabis, facies ut ferueat, et cum ferbuerit, mittis modice; et inpensam cum condieris, alternis in pullo conponis, omento tegis et in operculo deponis et in furnum mittis ut coquantur paulatim, et inferes.

\[5.5.0\] V. TISANAM ET ALICAM. 

\[5.5.1\] \[tisanam et alicam\] alicam uel sucum tisane sic facies: tisanam uel alicam lauando fricas, quam ante diem infundis. inponis supra ignem calidum. cum bullierit, mittis olei satis et aneti modicum fasciculum, cepam siccam satureiam et coleuium ut ibi coquantur propter sucum. mittis coriandrum uiridem et salem simul tritum et facies ut ferueat. cum bene ferbuerit, tollis fasciculum et transferes in alterum caccabum tisanam sic ne fundum tangat propter combusturam. ligas bene et colas in caccabo super acronem colouium. teres piper ligusticum pulei aridi modicum cuminum silfi frictum; ut bene tegatur suffundis mel acetum defritum liquamen, refundis in caccabum; sed colouium acronem facies ut ferueat super ignem lentum.

\[5.5.2\] aliter tisanam: infundis cicer lenticulam pisam. defricas tisanam et cum leguminibus elixas. ubi bene bullierit, olei satis mittis et super uiridia concidis porrum coriandrum anetum feniculum \<betam maluam coliculum\> mollem. haec uiridia minuta concisa in caccabum mittis; coliculos elixas et teres feniculi semen satis, origanum silfi ligusticum. postquam triueris, liquamine temperas et super legumina refundis. agitas. coliculorum minutas super concidis.

\[5.6.0\] VI. FABACIAE UIRIDES ET BAIANAE. 

\[5.6.1\] fabaciae uirides: ex liquamine oleo coriandro uiridi cumino et porro conciso cocte inferuntur.

\[5.6.2\] aliter: fabacię fricte ex liquamine inferuntur.

\[5.6.3\] aliter: fabaciae ex sinapi trito melle nucleis ruta cumino; ex aceto inferuntur.

\[5.6.4\] Baianas: elixas minutatim concidis. ruta apio uiridi porro aceto oleo liquamine careno uel passo modico inferes.

\[5.7\] VII. FENUM GRECUM. fenum Grecum ex liquamine oleo et uino.

\[5.8.0\] VIII. FASEOLI ET CICER. 

\[5.8.1\] faseoli uirides et cicer: ex sale cumino oleo et mero modico inferuntur.

\[5.8.2\] aliter faseolus siue cicer: frictos ex oenogaro et pipere gustabis. et elixati sumpto semine cum ouis in patella, feniculo uiride piper et liquamine et careno modico pro salso inferuntur, uel simpliciter, ut solet.

INCIPIT \<EIVSDEM\> TROPETES LIBER SEXTVS

\[6.0\] I. in struthione. II. in grue uel anatae perdice turture palumbo columbo et diuersis auibus. III. in turdis. IIII. in fecetulis. V. in pauo. VI. in fasiano. VII. in ansere. VIII. in pullo.

\[6.1.0\] I. IN STRVTIONE. 

\[6.1.1\] in strutione elixo: piper mentam cuminum assum apii semen dactilos uel careotas mel acetum passum liquamen et oleum modice, et in caccabo facies ut bulliat. amulo obligas, et sic partes strutionis in lance perfundis, et desuper piper aspargis. si autem in condituram coquere uolueris, alicam addis. 

\[6.1.2\] aliter in struthione elixo: piper ligusticum tymum aut satureiam, mel sinape acetum liquamen et oleum.

\[6.2.0\] II. IN GRVE VEL ANATAE PERDICE TVRTVURE PALVMBO COLVMBO ET DIVERSIS AVIBVS. 

\[6.2.1\] gruem uel anatem: lauas uel ornas et includis in olla. adicies aquam salem anetum. dimidia coctura dequoques dum obduretur; leuas et iterum in caccabum mittis cum oleo et liquamine, cum fasciculo origani et coriandri. prope cocturam defritum modice mittis ut coloret. teres piper ligusticum cuminum coriandrum laseris radicem rutam carenum mel; suffundis ius de suo sibi, aceto temperas. in caccabo reexinanies ut calefiat. amulo obligabis. inponis in lance et ius perfundis.

\[6.2.2\] in grue in anate uel in pullo: piper cepam siccam ligusticum cuminum apii semen pruna uel damascena enucleata mustum acetum liquamen defritum oleum et coques. gruem cum coquis, caput eius aquam non contingat, sed sit foris ab aqua. cum cocta fuerit, de sauano calido inuolues gruem et caput eius trahe cum neruis: sequetur ut pulpe uel ossa remaneant; cum neruis enim manducare non potest.

\[6.2.3\] gruem uel anatem ex rapis: lauas, ornas et in olla elixabis cum aqua sale et aneto dimidia coctura. rapas quoque, ut exbromari possint, leuabis de olla et iterum lauabis, et in caccabum mittis anatem cum oleo et liquamine et fasciculo porri et coriandri. rapam lotam et minutatim concisam desuper mittis, facies ut quoquatur. modica coctura mittis defritum ut coloret. ius tale parabis: piper cuminum coriandrum laseris radicem; suffundis acetum et ius de suo sibi; reexinanies super anatem ut ferueat. cum ferbuerit, amulo obligabis et super rapas adicies. piper aspargis et adponis.

\[6.2.4\] aliter in gruem uel anatem elixam: piper ligusticum cuminum coriandrum; siccam mentam origanum nucleos; careotam liquamen oleum mel sinape et uinum.

\[6.2.5\] aliter gruem uel anatem: assas, eas de hoc iure perfundis: teres piper ligusticum origanum liquamen mel aceti modicum et olei. ferueat bene. mittis amulum et supra ius rotulas cucurbitę elixę uel colocasię ut bulliant. si sunt et ungellae quoques et iecinera pullorum. in boletari piper minutum adspargis et inferes.

\[6.2.6\] aliter in grue uel anate elixa: piper ligusticum apii semen erucam et coriandrum mentam careotam; mel acetum liquamen defritum et sinape. idem faciet et \[si\] in \[caccabo\] assas.

\[6.2.7\] in perdice et attagena et in turture elixis: piper ligusticum apii semen mentam mirtae bacas uel uuam passam mel uinum acetum liquamen et oleum. uteris frigido.

\[6.2.8\] perdicem: cum pluma sua elixas ibi et madefactam depilabis. perdicis coctura: occisa perdix potest ex iure coqui, ne indurescat. si dierum fuerit, elixa quoqui debet.

\[6.2.9\] in perdice et attagena et in turture: piper ligusticum mentam rutae semen; liquamen merum et oleum. calefacies.

\[6.2.10\] in palumbis columbis auibus in altile et in fenicopetro, in assis: piper ligusticum coriandrum careum cepam siccam mentam oui uitellum careotam mel acetum liquamen oleum et uinum.

\[6.2.11\] aliter in elixis: piper careum apii semen petrosilinum condimenta mortaria; careotam mel acetum uinum oleum et sinape.

\[6.2.12\] aliter: piper ligusticum petrosilinum apii semen rutam nucleos; careotam mel acetum liquamen sinape et oleum modice.

\[6.2.13\] aliter: piper ligusticum laser uiuum; suffundis liquamen; uino et liquamine temperabis, et mittis super columbum uel palumbum. piper aspersum inferes.

\[6.2.14\] ius in diuersis auibus: piper cuminum frictum ligusticum mentam uuam passam enucleatum aut damascena; mel modice. uino myrto temperabis, aceto liquamine et oleo. calefacies et agitabis apio et satureia.

\[6.2.15\] aliter ius in auibus: piper petrosilinum ligusticum mentam siccam enoci flos; uino suffundis, adicies ponticam uel amigdala tosta, mel modicum; uino et aceto; liquamine temperabis. oleum in pultarium super ius mittis, calefacies. ius agitabis apio uiridi et nepeta. incaraxas et perfundis.

\[6.2.16\] ius candidum in auem elixam: piper ligusticum cuminum apii semen ponticam uel amigdalam tostam uel nuces depilatas, mel modicum, liquamen acetum et oleum.

\[6.2.17\] ius uiride in auibus: piper careum spicam Indicam cuminum folium, condimenta uiridia omne genus, dactilum; mel acetum uinum modice, liquamen et oleum.

\[6.2.18\] ius candidum in ansere elixo: piper careum cuminum apii semen tymum cepam laseris radicem nucleos tostos; mel acetum liquamen et oleum.

\[6.2.19\] ad aues hyrcosas omni genere: piper ligusticum tymum mentam aridam caluan careotam; mel acetum uinum liquamen oleum defritum sinape. auem sapidiorem et altiliorem facies et ei pinguedinem seruabis si eam farina oleo subacta contextam in furnum miseris.

\[6.2.20\] aliter auem: in uentrem eius fractas oliuas nouas mittis et consutam sic elixabis; deinde coctas oliuas eximes.

\[6.2.21\] in fenicopetero: fenicopterum eliberas, lauas, ornas, includis in caccabum; adicies aquam salem anetum et aceti modicum. dimidia coctura alligas fasciculum porri et coriandri ut coquatur. prope cocturam defritum mittis, coloras. adicies in mortarium piper cuminum coriandrum laseris radicem mentam rutam, fricabis. suffundis acetum, adicies caroenum, ius de suo sibi perfundis. reexinanies in eundem caccabum, amulo obligas. ius perfundis et inferes. idem facies et in psittato.

\[6.2.22\] aliter: assas auem, teres piper ligusticum apii semen sesamum frictum petrosilinum mentam cepam siccam careotam; melle uino liquamine aceto oleo et defrito temperabis.

\[6.2.23\] aues omnes ne liquescant: cum plumis elixare omnibus melius erit. prius tamen extenterantur per guttur uel inania sublata.

\<III, IIII, V, VI DESVNT\>

\<VII. IN ANSERE.\> 

\[6.7.1\] anserem elixum calidum ex iure frigido Apiciano: teres piper ligusticum coriandri semen mentam rutam; refundis liquamen et oleum modice, temperas, anserem elixum feruentem sabano mundo exsiccabis, ius perfundis et inferes.

\[6.8.0\] VIII. IN PVLLO. 

\[6.8.1\] elixo ius crudum: adicies in mortarium aneti semen mentam siccam laseris radicem; suffundis acetum; adicies careo tam, refundis liquamen senapis modicum et oleum, defrito temperas et sic mittis.

\[6.8.2\] pullum anetatum: mellis modice, liquamine temperabis. leuas pullum coctum et sabano mundo siccas; caraxas et ius scissuris infundis ut conuiuat. et cum coniuerit assabis et suo sibi iure pinnis tangis. piper aspersum inferes.

\[6.8.3\] pullum Particum: pullum aperies a naui et in quadrato ornas. teres piper ligusticum carei modicum, suffunde liquamen, uino temperas. componis in cumana pullum et condituram super pullum facies. laser uiuum in tepida dissoluis, et in pullum mittis simul et quoques, piper aspersum inferes.

\[6.8.4\] pullum oxizomum: olei acetabulum maiorem, \<uini\> satis modice, liquaminis acetabulum minorem, aceti acetabulum perquam minorem, piperis scripulos sex, petrosilinum scripulum, porros fasciculum.

\[6.8.5\] pullum Numidicum: pullum curas, elixas, leuas, laser ac piper \<aspergis\> et assas. teres piper cuminum coriandri semen laseris radicem rutam careotam nucleos; suffundis acetum mel liquamen et oleum; temperabis. cum ferbuerit, amulo obligas, pullum perfundis, piper aspergis et inferes.

\[6.8.6\] pullum laseratum: pullum aperies a nabi, lauabis, ornabis et in cumána ponis. teres piper ligusticum laser uiuum, suffundis liquamen, uino et liquamine temperabis, et mittis pullum. coctus si fuerit, piper aspersum inferes.

\[6.8.7\] pullum paroptum: laseris modicum, piperis scripulos sex, olej acetabulum, liquaminis acetabulum, petrosileni modice.

\[6.8.8\] pullum elixum ex iure suo: teres piper cuminum timi modicum feniculi semen mentam rutam laseris radicem; suffundis acetum, adicies careotam et teres. melle aceto liquamine et oleo temperabis. pullum refrigeratum et mittis siccatum, quem perfusum inferes.

\[6.8.9\] pullum elixum cum cucurbitis elixis: iure supra scripto, addito sinape, perfundis et inferes.

\[6.8.10\] pullum elixum cum cologasiis elixis: supra scripto iure perfundis et inferes. farcies inelixum etiam oliuis columbaribus, non ualde ita ut laxamentum habeat ne dissiliat dum quoquitur in ollam submissus in sportellam. cum bullierit, frequenter leuas et ponis ne dissiliat.

\[6.8.11\] pullus Vardanus: pullum quoques iure hoc: liquamine oleo uino fasciculum porri coriandri satureiae; cum coctus fuerit teres piper; nucleos ciatos duos et ius de suo sibi subfundis et fasciculos proicies. lac temperas et reexinanies \[in\] mortarium supra pullum, ut ferueat. obligas eundem aluamentis ouorum tritis, ponis in lance et iure supra scripto perfundis. hoc ius candidum appellatur.

\[6.8.12\] pullum Frontonianum: pullum praedura, condies liquamine oleo mixto, cui mittis fasciculum aneti porri satureiae et coriandri uiridis, et quoques. u coctus fuerit leuabis eum, in lance defrito perungues, piper aspargis et inferes.

\[6.8.13\] pullus tractogalatus: pullum quoques liquamine oleo uino, cui mittis fasciculum coriandri, cepam. deinde cum coctus fuerit leuabis eum de iure suo et mittis in caccabum nouum lac et salem modicum, mel et aquae minimum, id est tertiam partem. ponis ad ignem lentum ut tepescat; tractum confringis et mittis paulatim; assidue agitas ne uratur. pullum illic mittis integrum uel carptum, uersabis in lance, quem perfundis ius tale: piper ligusticum origanum; suffundis mel et defritum modicum et ius de suo sibi. temperas. in caccabulo facies ut bulliat. cum bullierit, amulo obligas et inferes.

\[6.8.14\] pullus farsilis: pullum sicut in iure cuminato. a ceruice expedies. teres piper ligusticum gengiber pulpam cesam aliquam elixam, teres cerebellum ex iure coctum. oua confringis et commiscis ut unum corpus efficias. liquamine temperas et oleum modice; mittis piper integrum, nucleos abundantes. fac inpensam et imples pullum uel porcellum ita ut laxamentum habeat. similiter in capo facies. ossibus eiectis coques.

\[6.8.15\] pullus leocozumus: accipies pullum et ornas ut supra. aperies illum a pectore. †...accipiat aquam et oleum Spanum abundans. agitatur ut ex se amulet et humorem consumat...† postea, cum coctus fuerit, quodcumque porri remanserit inde leuas. piper aspargis et inferes.

EXPLICIT TROPETES LIBER SEXTVS

INCIPIT EIVSDEM POLITELES LIBER SEPTIMVS

\[7.0\] I. uulue steriles callum libelli coticule et ungellae. II. sumen. III. ficatum. IIII. ofelle. V. assature. VI. in elixam et in copadiis. VII. uentricula. VIII. lumboli et renes. VIIII. perna. X. iecinera siue pulmones. XI. dulcia domestica et melce. XII. uului. XIII. fungi farnei uel uoleti. XIIII. tubera. XV. in colacasio. XVI. cocleas. XVII. oua.

\[7.1.0\] I. VVLVE STERILES CALLVM LIBELLI COTICVLE ET VNGELLE.

\[7.1.1\] uuluæ steriles: laser \[uuluas et apices politeles liber VI\] Cirenaicum uel Particum, aceto et liquamine temperato adpones. 

\[7.1.2\] in uulua \[et\] sterile: piper apii semen mentam siccam laseris radicem mel acetum et liquamen. 

\[7.1.3\] uulue \[et\] steriles: piper et liquamine cum lasere Partico adponis. 

\[7.1.4\] uulue steriles: piper liquamine et condito modico adponis. 

\[7.1.5\] callum, libelli, coticulæ, ungelle: cum piper liquamine lasere adponis. 

\[7.1.6\] uuluam ut tostam facies: in cantabro inuolue et postea in muria mitte et sic quoque.

\[7.2.0\] II. SUMEN. 

\[7.2.1\] sumen elixas, de cannis surclas, sale adspargis et in furnum mittis uel in graticulam. subassas. teres piper ligusticum; liquamen mero et passo; amulo obligas et sumen perfundis. 

\[7.2.2\] sumen plenum: teritur piper careum hecinus salsus; consuitur et sic quoquitur. manducatur cum allece sinape.

\[7.3.0\] III. FICATUM. 

\[7.3.1\] in ficato oenogaram: piper timum ligusticum; liquamen uinum modice oleum. 

\[7.3.2\] aliter: ficatum precidis ad cannam, infundis in liquamine, piper ligusticum bacas lauri duas. inuolues in omento et in graticula assas et inferes.

\[7.4.0\] IIII. OFELLE. 

\[7.4.1\] ofellas Ostienses \[in ofillam\]: designas ofellas in cute, ita ut cutis sic remaneat. teres piper ligusticum anetum cuminum silflum bacam lauri unam; suffundis liquamen, fricas; in angularem refundis simul cum obellis. ubi requieuerint in condimentis biduo uel triduo, ponis, surclas decussatim, et in furnum mittis. cum coxeris, ofellas quas designaueras separabis, et teres piper ligusticum, suffundis liquamen et passum modicum ut dulce fiat. cum ferbuerit, ius amulo obligas, ofellas satias et inferes. 

\[7.4.2\] ofellas Apicianas: ofellas exossas, in rotundum conplicas, surclas, ad furnum admoues. postea preduras, leuas; ut humorem exspuant in graticula igni lento exsiccabis ita ne urantur. teres piper ligusticum ciperis cuminum; liquamen et passo temperabis. cum hoc iure ouellas in caccabum mittis. cum coctæ fuerint, leuas et siccas sine iure, piper asperso et inferes. si pingues fuerint, cum surclas, tollis cutem. potest et de abdomine huiusmodi ofellas facere. 

\[7.4.3\] ofellae aprogeneo more: ex oleo liquamine condiuntur et mittitur eis condimentum cum cocte fuerint. et super adicitur his cum in foco sunt conditura, et denuo bulliunt: piper tritum condimentum mel liquamen; amulum cum iam bulliunt. et sine liquamine et oleo elixantur; cocuntur et sic piper \<inferuntur\>, perfunduntur ius supra scriptum et sic bulliunt. 

\[7.4.4\] aliter ofelle: recte friguntur ut pene ossa rodantur. liquaminis summi ciatum, aquae ciatum, aceti ciatum, olei ciatum. simul mixtis et inmissis in patellam fictilem frigis et inferes. 

\[7.4.5\] aliter ofellas: in sartagine abundanti oenogaro. piper asparges et inferes. 

\[7.4.6\] aliter ofellas: ofelle prius sale et cumino infuse in aquam recte friguntur.

\[7.5.0\] V. ASSATURE. 

\[7.5.1\] assaturam: assam a furno simplicem salis plurimi conspersam cum melle inferes. 

\[7.5.2\] aliter assaturas: petrosilene scripulos sex, laser scripulos sex, gingiberis scripulos sex, \<condimenti\> lauri bacas \<scripulos\> quinque, \[condimenti\] laseris radicem scripulos sex, origani scripulos sex, ciperis scripulos sex, costi modice, piretri scripulos tres, apii seminis scripulos sex, piperis scripulos XII, liquaminis et olei quod sufficit.

\[7.5.3\] aliter assaturas: mirte sicce bacam extenteratam cum cumino pipere mel liquamen defrito et oleo teres, et feruefactum amulas. carnem elixam sale subassatam perfundis, piper adspargis et inferes. 

\[7.5.4\] aliter assaturas: piperis scripulos sex, ligusticum scripulos sex, petrosileni scripulos sex, apii semen scripulos sex, aneti scripulos sex, laseris radicem scripulos sex, asareos scripulos sex, piretri modice, ciperis scripulos VI, carei scripulos sex, cumini scripulos VI, gengiberis scripulos sex, liquaminis eminam, olei acetabulum. 

\[7.5.5\] assaturas in collare: elixatur et infunditur in fretali piper condimentum mel liquamen, et attorretur in clibano quousque coquatur. elixum uero collare, si uoles, sine conditura assas, et siccum calidum perfundis.

\[7.6.0\] VI. IN ELIXAM ET COPADIA. 

\[7.6.1\] ius in elixam omnem: piper ligusticum origanum rutam silfium cepam siccam uinum carenum mel acetum olei modicum; persiccatam et sabano expressam elixam perfundis. 

\[7.6.2\] ius in elixam: piper petrosilenen liquamen acetum careotam cepullam olei modicum. perfundis calido iure. 

\[7.6.3\] ius in elixam: teres piper rutam aridam feniculi semen cepam careotam liquamen et oleum. 

\[7.6.4\] ius candidum in elixam: piper liquamen uinum rutam cepam nucleos conditum, modicum de buccellis maceratis unde stringat, oleum. cum coxerit, ius perfundis.

\[7.6.5\] aliter ius candidum in elixam: piper careum ligusticum timum origanum cepullam dactilum mel acetum liquamen oleum. 

\[7.6.6\] in copadiis ius album: piper cuminum ligusticum rute semen damascenas, infundis uinum, oenomeli et aceto temperabis \<agitabis\> timo et origano. 

\[7.6.7\] aliter ius candidum in copadiis: piper timum cuminum apii semen feniculum mentam bacam myrte uuam passam. mulso temperas. agitabis ramo satureie. 

\[7.6.8\] ius in copadiis: piper ligusticum careum mentam nardostacium folium, oui uitellum, mel mulsam acetum liquamen et oleum. agitabis satureia et porro, amulabis. 

\[7.6.9\] ius album in copadiis: piper ligusticum cuminum apii semen timum, nucleos infusos, nuces infusas et purgatas, mel acetum liquamen et oleum. 

\[7.6.10\] ius in copadiis: piper apii semen careum satureiam cnechi flos cepullam amigdala tosta careotam liquamen oleum sinapis modicum. defrito coloras.

\[7.6.11\] ius in copadiis: piper ligusticum petrosilenen cepullam amigdala tosta dactilum mel acetum liquamen defritum oleum. 

\[7.6.12\] ius in copadiis: oua dura incidis; piper cuminum petrosilenen porrum coctum, mirte uacas, plusculum mel, acetum liquamen oleum. 

\[7.6.13\] \<ius\> in elixam anetatum crudum: piper aneti semen mentam siccam laseris radicem; suffundis acetum, adicies cariotam mel liquamen sinapis modicum; defrito oleo temperabis. et hoc in collare porcino. 

\[7.6.14\] ius in elixam allegatam: piper ligusticum careo apii semen timum cepullam dactilum allecem colatum. melle et uinum temperas. apium uiridem incisum super aspargis, oleum mittis et inferes.

\[7.7.0\] VII. VENTRICVLA 

\[7.7.1\] uentrem porcinum bene exinanies, aceto et sale, postea aqua lauas, et sic hanc inpensam inples: pulpam porcinam tonsam tritam, ita ut eneruata conmisceas cerebella tria et oua cruda, cui nucleos infundis et piper integrum mittis et hoc iure temperas: teres piper ligusticum silfium anesum gengibermodicum, liquamen optimum et olei modicum. reples aqualiculum sic ut laxamentum habeat, ne dissiliat in coctura. surclas ambas et in ollam bullientem summittis. leuas et pungis acu, ne crepet. qua dimidias coctum fuerit, leuas et ad fumum suspendis ut coloretur, et denuo eum perelixabis ut coqui possit, deinde liquamine mero oleo modico, et cultello aperies et eum liquamine et ligustico adponis. 

\[7.7.2\] uentrem ut tostum facias: in cantabro inuolue postea in muriam mittis et sic quoque.

\[7.8\] VIII. LUMBI ET RENES. lumbuli assi ita fiunt: aperiuntur in duas partes ita ut expansi sint, et aspergitur eis piper tritum, nuclei et coriandrum concisum minutatim factum et semen feniculi tritum. deinde lumboli recluduntur et \[assi\] consuuntur et inuoluuntur omento et sic predurantur in oleo et liquamine, inde assantur in clibano uel craticula.

\[7.9.0\] IX. PERNA. 

\[7.9.1\] pernam, ubi eam cum caricis plurimis elixaueris et tribus lauri foliis, detracta cute tessellatim incidis et melle conplebis. deinde farinam oleo subactam contexes et ei coreum reddis ut, cum farina cocta fuerit, eximas furno et ut est inferes. 

\[7.9.2\] perne cocturam: ex aqua cum caricis cocta simpliciter. ut solet, inlata cum buccellis, caroeni uel condito. melius si cum musteis. 

\[7.9.3\] petasonem ex musteis: petasonem elixas cum bilibre ordei et caricis XXV. cum elixatus fuerit, decarnas et aruillam illius candenti uatillo uris et melle contingis. quod melius, missum in furnum, melle oblinas. cum colorauerit, mittis in caccabum passum piper fasciculum rute merum, temperas; cum fuerit temperatum, dimidium in petasonem perfundis et aliam partem piperati, buccellas musteorum fractas perfundis. cum sorbuerint, quod mustei recusauerint petasoni refundis. 

\[7.9.4\] laridi coctura: tectum aqua cum multo aneto coques, oleum modicum distillabis et modicum salis.

\[7.10.0\] X. IECINORA SIVE PVLMONES. 

\[7.10.1\] iecinera haedina uel agnina sic coques: aquam mulsam facies, et oua; partem lactis admiscis eis ut incisa iecinera sorbeant. coques; ex oenogaro piper asperso et inferes. 

\[7.10.2\] aliter \[iecinera\] in pulmonibus: ex lacte lauas pulmones et colas quod capere possunt, et infringis oua dua cruda, salis grana pauca, mellis ligulam, et simul conmiscis et imples pulmones. elixas et concidis. teres piper, suffundis liquamen passum merum. pulmones confrigis et hoc oenogaro perfundis.

\[7.11.0\] XI. DVLCIA DOMESTICA ET MELCE. 

\[7.11.1\] dulcia domestica: palmulas uel dactilos excepto semine, nuce uel nucleis uel piper tritum infercies. sales foris contingis, frigis in melle cocto, et inferes. 

\[7.11.2\] aliter dulcia: musteos Afros optimos rades et in lacte infundis. cum biberint, in furnum mittis, ne arescant, modice. eximes eos calidos, melle perfundis, conpungis ut bibant. piper aspargis et inferes. 

\[7.11.3\] aliter dulcia: siligineos rasos frangis et buccellas maiores facies, in lacte infundis, frigis \[et\] in oleo, mel superfundis et inferes. 

\[7.11.4\] dulcia piperata: \<teres piper,\> mittis mel merum passum rutam, eo mittis nucleos nuces alicam elixatam. concisas nuces auellanas tostas adicies et inferes. 

\[7.11.5\] aliter dulcia: piper nucleos mel rutam et passum teres; cum lacte et tractam coques. coagulum coque cum modicis ouis. perfusum melle, \<pipere\> aspersum inferes. 

\[7.11.6\] aliter dulcia: accipies similam, coques in aquam calidam ita ut durissimam pultem facias, deinde in patellam expandis. cum refrixerit, concidis quasi dulcia et frigis in oleo optimo. leuas, perfundis mel, piper aspargis et inferes. melius feceris, si lac pro aquam miseris. 

\[7.11.7\] tiropatina: accipies lac, aduersus quod patinam estimabis, temperabis lac cum melle quasi ad lactantia, oua quinque ad sextarium mittis, si ad eminam, oua tria. in lacte dissoluis ita ut unum corpus facias, in cumana colas et igni lento coques. cum duxerit ad se, piper adspargis et inferes.

\[7.11.8\] oua sfongia ex lacte: oua quattuor, lactis eminam, olei unciam in se dissoluis, ita ut unum corpus facias. in patellam subtilem adicies olei modicum; facies ut bulliat, et adicies inpensam quam comparasti. una parte cum fuerit coctum, in disco uertes, melle perfundis, piper adspargis et inferes. 

\[7.11.9\] melcas: cum pipere et liquamine, uel sale, oleo et coriandro.

\[7.12.0\] XII. BVLVOS. 

\[7.12.1\] buluos oleo liquamine aceto inferes, modico cumino adsperso.

\[7.12.2\] aliter: buluos tundis atque ex aqua coques, deinde oleo frigis. ius sic facies: timum puleium piper origanum mel acetum modice et, si placet, et modice liquamen. piper aspargis et inferes. 

\[7.12.3\] aliter: buluos elixos in pultorium pressos mittis timum origanum mel acetum defritum caroetam liquamine, oleum modice. piper adspargis et inferes. Varro: 'si quid de buluis dixi, in aquam qui Veneris ostium quaerunt, deinde ut legitimis nuptiis in cena ponuntur, sed et cum nucleis pineis aut cum erucę sucum et pipere'. 

\[7.12.4\] aliter: puluos frictos oenogaro inferes.

\[7.13.0\] XIII. FVNGI FARNEI VEL BOLETI. 

\[7.13.1\] fungi farnei: elixi calidi exsiccati in garo, piper accipiuntur, ita ut piper cum liquamine teres. 

\[7.13.2\] in fungis farneis: piper carenum acetum et oleum. 

\[7.13.3\] aliter fungi farnei: elixi ex sale oleo mero coriandro conciso inferuntur. 

\[7.13.4\] boletos fungos: carenum, fasciculum coriandri uiridis. ubi ferbuerint, exempto fasciculo inferes. 

\[7.13.5\] boletos aliter: caliculos eorum liquamine uel sale aspersos inferunt. 

\[7.13.6\] boletos aliter: tirsos eorum concisos in patellam, ouam perfundis addito pipere ligustico modico melle; liquamine temperabis. oleum modice.

\[7.14.0\] XIIII. TVBERA. 

\[7.14.1\] tubera radis, elixas, sale aspargis et surculo infiges. subassas, et mittes in caccabum oleum liquamen carenum uinum piper et mel. cum ferbuerit, amulo obligas. tubera exornas et inferes. 

\[7.14.2\] aliter tubera: elixas et asperso sale in surculis adfigis et subassas, et mittes in caccabum liquamen oleum uiridem carenum uinum modice et piper confractum et mellis modicum, et ferueat. cum ferbuerit, amulo obligas et tubera conpunges ut conbibant illud. exornas. cum bene sorbuerint, inferes. si uolueris, eadem tubera omento porcino inuolues et assabis et sic inferes. 

\[7.14.3\] aliter tubera: oenogatum: piper ligusticum coriandrum rutam liquamen mel uinum oleum modice. calefacies. 

\[7.14.4\] aliter tubera: piper mentam rutam mel oleum uinum modicum. calefacies et inferes. 

\[7.14.5\] aliter tubera: elixa cum porro, deinde sale piper coriandro conciso mero oleo modico inferes. 

\[7.14.6\] aliter tubera: piper cuminum silfi mentam apium rutam mel acetum uel uinum salem uel liquamen et oleum modice.

\[7.15\] XV. IN COLOCASIO. in colocasio: piper cuminum rutam mel liquamen, olei modicum. cum ferbuerit, amulo obligas.

\[7.16.0\] XVI. COCLEAS. 

\[7.16.1\] cocleas lacte pastas: accipies cocleas, fongizabis, membranam tolles ut possint prodire. adicies in uas lac et sale uno die, ceteris diebus in lac per se, et omni hora mundabis stercus. cum paste fuerint ut non possint se retrahere, \<extrahes\> et ex oleo friges. mittes oenogatum. similiter et pulte pasci possunt. 

\[7.16.2\] cocleas: sale puro et oleo assabis. cocleas lasere liquamine pipere oleo suffundis. 

\[7.16.3\] cocleas assas: liquamine pipere cumino, suffundis assidue. 

\[7.16.4\] aliter: cocleas uiuentes in lac siligineum infundes. ubi paste fuerint coques.

\[7.17.0\] XVII. OVA.

\[7.17.1\] oua frixa: enogarata. 

\[7.17.2\] oba elixa: liquamine oleo mero, uel ex liquamine pipere lasere. 

\[7.17.3\] in ouis apalis: piper ligusticum nucleos infusos; suffundes mel acetum, liquamine temperabis.

EXPLICIT APICI POLITELES LIBER SEPTIMVS

INCIPIT EIVSDEM TETRAPVS LIBER OCTAVVS

\[8.0\] I. in apro. II. in ceruo. III. in caprea. IIII. in ouifero. V. bubula siue uitulina. VI. in edo et agno. VII. in porcello. VIII. leporem. VIIII. glires.

\[8.1.0\] I. IN APRO. 

\[8.1.1\] aper ita conditur: sfungiatur, et sic aspergitur ei sal, cuminum tritum, et sic manet. alia die mittitur in furnum. cum coctus fuerit, perfunditur piper tritum condimentum aprunum mel liquamen carenum et passum.

\[8.1.2\] aliter in apro: aqua marina cum ramulis lauri aprum elixas quousque madescat. corium ei tolles. cum sale sinape aceto inferes.

\[8.1.3\] aliter in apro: teres piper ligusticum origanum; bacas mirte extenteras, coriandrum, cepas; suffundes mel uinum liquamen oleum modice; calefacies. amulo obligas. aprum in furno coctum perfundes. hoc et in omne genus carnis ferine facies.

\[8.1.4\] in aprum assum iura feruentia facies sic: piper cuminum frictum apii semen mentam timum satureiam cneci flos, nucleos tostos uel amigdala tosta, mel uinum liquamen acetum, oleum modice.

\[8.1.5\] aliter in aprum assum iura feruentia: piper ligusticum apii semen mentam tymum nucleos tostos uinum acetum; liquamen et oleum modice. cum ius simplex bullierit, tunc triturae globum mittes et agitas cepam et rutae fasciculos. si uolueris pinguius facere, obliga, si uis, albo ouorum liquido; moues paulatim, aspargis piper tritum et inferes.

\[8.1.6\] ius in aprum elixum: piper ligusticum cuminum silfi origanum nucleos cariotam mel sinape acetum liquamen et oleum.

\[8.1.7\] ius frigidum in aprum elixum: piper careum ligusticum, coriandri semen frictum, aneti semen, apii semen, tymum origanum cepulam mel acetum sinape liquamen oleum.

\[8.1.8\] aliter ius frigidum in aprum elixum: piper ligusticum cuminum aneti semen et timum origanum, silfi modicum, eruce semen plusculum; suffundes merum, condimenta uiridia modica, cepa, pontica uel amigdala fricta, dactilum mel acetum, merum modicum; coloras defrito; liquamen oleum.

\[8.1.9\] aliter in apro: teres piper ligusticum origanum apii semen laseris radicem cuminum feniculi semen rutam liquamen uinum passum. facies ut ferueat. cum ferbuerit, amulo obligas. aprum intro foras \<infundes\> et inferes.

\[8.1.10\] perna apruna ita impletur recentior: per articulum pernae palum mittes ita ut cutem a carne separes, ut possit condimentum accipere per cornulum ut uniuersa impleatur. teres piper bacam lauri rutam. si uolueris laser adicies, liquamen optimum, carenum et olei uiridis guttas. cum impleta fuerit, constringitur illa pars qua impleta est ex lino et mittitur in zemam. elixatur in aquam marinam cum lauri turionibus et aneto.

\[8.2.0\] II. IN CERVO. 

\[8.2.1\] ius in ceruum: teres piper ligusticum careum origanum apii semen laseris radicem feniculi semen; fricabis, suffundes liquamen uinum passum oleum modice. cum ferbuerit, amulo obligas. ceruum coctum intro foras tanges et inferes. in platone similiter et in omne genus uenationis eadem conditura uteris.

\[8.2.2\] aliter: ceruum elixabis et subassabis. teres piper ligusticum careum apii semen; suffundes mel acetum liquamen oleum. calefactum amulo obligas et carnem perfundes.

\[8.2.3\] ius in ceruo: piper ligusticum cepulam origanum nucleos cariotas mel liquamen sinape acetum oleum.

\[8.2.4\] ceruine conditura: piper cuminum condimentum petroselinum cepam rutam mel liquamen mentam passum carenum et oleum modice. amulo obligas cum iam bulliit.

\[8.2.5\] iura feruentia in ceruo: piper ligusticum petroselinum cuminum \[suffundes\] nucleos tostos aut amigdala; \<suffundes\> mel acetum uinum oleum modice liquamen et agitabis.

\[8.2.6\] embambam in ceruinam assam: piper nardostacium folium apii semen cepam aridam rutam uiridem mel acetum liquamen adlectum caretam uuam passam et oleum.

\[8.2.7\] aliter in ceruum assum iura feruentia: piper ligusticum petroselinum damascena macerata uinum mel acetum liquamen oleum modice. agitabis porro et satureia.

\[8.3.0\] III. IN CAPREA. 

\[8.3.1\] ius in caprea: piper ligusticum careum cuminum petroselinum rutae semen mel sinape acetum liquamen et oleum.

\[8.3.2\] ius in caprea assa: piper condimentum rutam cepam mel liquamen passum oleum modice, amulum iam bulliet.

\[8.3.3\] aliter ius in caprea: piper condimentum petroselinum origanum modicum rutam liquamen mel passum et olei modicum. amulo obligabis.

\[8.4.0\] IIII. IN OVIFERO (hoc est ouis siluatica). 

\[8.4.1\] ius in ouifero feruens: piper ligusticum cuminum mentam siccam timum silfi; suffundes uino, adicies damascenam macerata mel uinum liquamen acetum passum ad colorem, oleum. agitabis fasciculo origani et mentae siccae.

\[8.4.2\] ius in uenationibus omnibus elixis et assis: piperis scripulos VIII, rutam ligusticum apii semen juniperum timum mentam aridam scripulos senos, pulei scripulos III. haec omnia ad leuissimum puluerem rediges et in uino commisses et teres. adicies in uasculum melle quod satis erit, et his uteris cum oxigaro.

\[8.4.3\] ius frigidum in ouifero: piper ligusticum thimum cuminum frictum nucleos tostos mel acetum liquamen et oleum. piper aspergis.

\[8.5.0\] V. BVBVLA SIVE VITELLINA. 

\[8.5.1\] uitellina fricta: piper ligusticum apii semen cuminum origanum cepam siccam uuam passam mel acetum uinum liquamen oleum defritum.

\[8.5.2\] uitulinam siue bubulam cum porris \<uel\> cidoneis uel cepis uel colocaseis: liquamen piper laser et olei modicum.

\[8.5.3\] in uitulinam elixam: teres piper ligusticum careum apii semen; suffundes mel acetum liquamen oleum. calefacies, amulo obligas et carnem perfundes.

\[8.5.4\] aliter in uitulina elixa: piper ligusticum feniculi semen origanum nucleos careotam mel acetum liquamen, sinapi et oleo.

\[8.6.0\] VI. IN AEDO VEL AGNO. 

\[8.6.1\] copadia hedina siue agnina: pipere liquamine coques, cum faseolis faratariis liquamine pipere lasere, cum inbracto bocellas panis et oleo modico.

\[8.6.2\] aliter hedinam siue agninam excaldatam: mittes in caccabum copadia. cepam coriandrum minutum succides; teres piper ligusticum cuminum liquamen oleum uinum. coques; exinanies in patina; amulo obligas.

\[8.6.3\] aliter hedinam siue agninam excaldatam: \<agnina\> a crudo trituram mortario accipere debet; caprina autem cum coquitur accipit trituram.

\[8.6.4\] hedum siue agnum assum: edi cocturam: ubi eum ex liquamine et oleo coxeris, incisum infundes in pipere lasere liquamine oleo modice. et in graticula assabis: eodem iure continges. piper asparges et inferes.

\[8.6.5\] aliter hedum siue agnum assum: piperis semunciam, asereos scripulos VI, gengiberis modicum, petroselini scripulos VI, laseris modice; liquaminis optimi eminam, olei acetabulum.

\[8.6.6\] hedus siue agnus syringiatus (id est mammotestis): exossatur diligenter a gula sic ut uter fiat et intestina eius integra exinaniantur ita ut in caput intestina sufflentur et per nouissimam partem stercus exinanibitur. aqua lauantur diligenter et sic inplentur admixto liquamine et ab humeris consuitur et mittitur in clibanum. cum coctus fuerit, perfunditur ius bulliens: lacte piper tritum liquamen carenum defritum modice sic et oleum, et iam bullienti mitis amulum. uel certe mittitur in retiaculo uel in sportella et diligenter constringitur et bullienti zemae cum modico salis summittitur. cum bene illic tres undas bullierit, leuatur et denuo bullit cum humore supra scripto. bulliente conditura perfunditur.

\[8.6.7\] aliter hedus siue agnus syringiatus: lactis sextarium unum, mellis uncias IIII, piperis unciam I, salis modicum laseris modicum. ius \[in\] ipsius: oleum acetabulum liquaminis acetabulum mellis acetabulum dactilos tritos octo, uini boni eminam, amulum modice.

\[8.6.8\] hedus siue agnus crudus: oleo piper fricabis et asparges fores salem purum multo cum coriandri semen, in furnum mittis, assatum inferes.

\[8.6.9\] hedum siue agnum Tarpeianum: antequam coquatur ornatus consuitur. piper rutam satureiam cepam timum modicum et liquamine collues hedum. macerabis. in furno, in patella quae oleum habeat cum percoxerit, perfundes in patella inpensam: teres satureiam cepam rutam dactilos liquamen uinum carenum oleum. cum bene duxerit inpensam, in disco pones, piper asparges et inferes.

\[8.6.10\] hedum siue agnum Particum: mittes in furnum; teres piper rutam cepam satureiam damascena enucleata laseris modicum uinum liquamen et oleum \[uinum\]. feruens colluitur in disco, ex aceto sumitur.

\[8.6.11\] hedo laureato ex lacte: hedum curas, exossas, interanea eius cum coagulo tolles, lauas. adicies in mortarium piper ligusticum laseris radicem, bacas lauri duas, pirerti modicum, cerebella duo uel tria. haec omnia teres, suffundes liquamen, temperabis ex sale. super trituram colas lactis sextarios duos, mellis ligulas duas. hac inpensa intestina reples et super hedum componis in giro, et omentum \<uel\> carta cooperies; surclas. in caccabum uel patellam conpones hedum; adicies liquamen oleum uinum. cum ad mediam cocturam uenerit, teres \<piper\> ligusticum, et ius de suo sibi suffundes. mittes defriti modicum, teres, reexinanies in caccabum. cum percoctus fuerit exornas, amulo obligas et inferes.

\[8.7.0\] VII. IN PORCELLO. 

\[8.7.1\] porcellum farsilem duobus generibus: curas, a gutture extenteras, a ceruice ornas. antequam praedures, subaperies auriculam sub cutem, mittes inpensam Terentinam in uesicam bubulum et fistolam auiarii rustro uesicae alligabis per quam exprimes in aurem quantum ceperit. post a carta praecludes et infibulabis et praeparabis aliam inpensam. sic facies: teres piper ligusticum origanum laseris radicem modicum; suffundes liquamen adicies cerebella cocta oua cruda alicam coctam, ius de suo sibi \<si\> fuerit; aucellas, nucleos piper integrum; liquamine temperas. inples porcellum carta obduras et fiblas. mittes in furnum. cum coctus fuerit exornas, perunges et inferes.

\[8.7.2\] aliter porcellum: salem cuminum laser.

\[8.7.3\] porcellum liquaminatum: de porcello eicis utriculum ita ut alique pulpe in eo remaneant. teres piper ligusticum origanum, suffundes liquamen, adicies uinum, cerebellum, oua duo, misces in se. porcellum praeduratum inples, fiblabis, in sportella feruenti olle summittis. cocto fiblas tolles ut ius ex ipso manare possit. piper aspersum inferes.

\[8.7.4\] porcellum elixum farsilem: de porcello utriculum eicies, preduras. teres piper ligusticum origanum, suffundes liquamen; cerebella cocta quod satis sit, similiter oua dissolues, liquamine temperabis; farcimina cocta integra precides. sed ante porcellum preduratum liquamine delauas, deinde inples, infiblas. in sportella feruenti olle summittes. coctum sfongizas, sine pipere inferes.

\[8.7.5\] porcellum assum tractomelinum: porcellum curatum a gutture extenteras, siccas. teres piperis unciam, mel uinum, inpones ut ferueat; tractam siccatam confringes et partibus caccabo permisces. agitabis surculo lauri uiridis. tam diu coques donec lenis fiat et inpinguet. hac inpensa porcellum inples, surculas, obduras carta, in furnum mittes, exornas et inferes.

\[8.7.6\] porcellum lacte pastum elixum calidum iure frigido crudo Apiciano: adicies in mortarium piper ligusticum coriandri semen mentam rutam, fricabis; suffundes liquamen, adicies mel uinum et liquamine \<temperabis\>. porcellum elixum feruentem sauano mundo siccatum perfundes et inferes.

\[8.7.7\] porcellum Vitellianum: porcellum ornas quasi aprum, sale asparges, in furno assas. adicies in mortarium piper ligusticum, suffundes liquamen, uino et passo temperabis. in caccabo cum olei pusillum ferueat, et porcellum assum iure asperges ita ut sub cute ius recipiat.

\[8.7.8\] porcellum Flacianum: porcellum ornas in modum apri, sale asperges et in furnum mittes. dum coquitur adicies in mortarium piper ligusticum careum apii semen laseris radicem rutam uiridem, fricabis; suffundes liquamen, uino et passo temperabis, in caccabum; cum olei modicum ferueat; amulo obligas. porcellum coctum ab ossibus tanges, apii semen teres ita ut fiat puluis, asperges et inferes.

\[8.7.9\] porcellum laureatum: porcellum exossas, quasi oenogaratum ornas, preduras. laurum uiridem in medio franges satis, in furnum assas et mittes in mortarium piper ligusticum careum apii semen laseris radicem bacas lauri; fricabis; suffundes liquamen et uino et passo temperabis. adicies in caccabo cum olei modicum ut ferueat. obligas. porcellum lauro eximes et ius ab ossa tanges et inferes.

\[8.7.10\] Frontinianum porcellum: exossas, preduras, ornas. adicies in caccabum liquamen uinum, obligas fasciculum porri aneti. media cocturam mittes defritum. coctum leuas et siccum mittes. piper asparges et inferes.

\[8.7.11\] porcellum oenococtum: porcellum preduras, ornas. adicies in caccabum oleum liquamen uinum aquam; obligas fasciculum porri coriandri; media coctura colorabis defrito. adicies in mortarium piper ligusticum careum origanum apii semen laseris radicem, fricabis; suffundes liquamen, ius de suo sibi; uino et passo temperabis. exinanies in caccabum, facies ut ferueat; cum ferbuerit amulo obligas. porcellum compositum in patina perfundes, piper asparges et inferes.

\[8.7.12\] porcellum Celsinianum: ornas, infundes pipere ruta cepa satureia sub cute suo et oua infundes per auriculam et ex pipere liquamine uino modico in acetabulum temperas et sumes.

\[8.7.13\] porcellum assum: teres piper rutam satureiam cepam, ouorum coctorum media, liquamen uinum oleum conditum, bulliat. conditura porcellum in boletari perfundes et inferes.

\[8.7.14\] porcellum hortolanum: porcellus hortolanus exossatur per gulam in modum utris. mittitur in eo pullus esiciatus particulatim concisus, turdi ficetulae, esicia de pulpa sua, lucanicae, dactili exossati, fabriles bulbi, cocleae exemptae, malue bete porri apium, coliculi elixi, coriandrum piper integrum, nuclei, oua XV superinfunduntur; liquamen piperatum, oua mittantur tria, et consuitur et praeduratur in furno assatur. deinde a dorso scinditur et iure hoc perfunditur: piper teritur ruta liquamen passum mel oleum modicum. cum bullierit amulum mittitur.

\[8.7.15\] ius frigidum in porcellum ita facies in elixum: teres piper careum anetum, origanum modice, nucleos pineos; suffundes acetum liquamen careolam mel, sinape factum; superstillabis oleum, piper asparges et inferes.

\[8.7.16\] porcellum Traianum sic facies: exossas porcellum et aptabis sicuti enococtum et ad fumum suspendes et adpendeas, et quantum adpendeas tantum salis in ollam mittes et elixas ut coquatur, et siccum in lance inferes salso recente.

\[8.7.17\] in porcello lactante: piperis unciam I, uini eminam, olei optimi acetabulum maius, liquaminis acetabulum, aceti acetabulum minus.

\[8.8.0\] VIII. LEPOREM. 

\[8.8.1\] leporem madidum: in aqua precoquitur modice, deinde conponitur in patina ac coquendus oleo in furno et cum prope sit coctus ex alio oleo. pertangito de conditura infra scripta: teres piper \<ligusticum\> satureiam cepam rutam apii semen liquamen laser uinum et modice olei. aliquotiens uersatur, in ipsa percoquitur conditura.

\[8.8.2\] item aliam ad eum inpensam: cum prope tolli debeat, teres piper dactilum laser uuam passam caroenum liquamen oleum; suffundes, et cum bullierit piper asparges et inferes.

\[8.8.3\] leporem farsum: nucleos integros amigdala, nuces siue glandes concisas, piperis grana solida, pulpa de ipso lepore; et ouis fractis obligatur; de omento porcino in furno. sic iterum inpensam facies: rutam piper satis cepam satureiam dactilos liquamen caroenum uel conditum; diu conbulliat donec spisset et sic perfunditur. sed lepus in piperato liquamine et lasere maneat.

\[8.8.4\] ius album in assum leporem: piper ligusticum cuminum apii semen oui duri medium. trituram colligis et facies globum ex ea. in caccabolo quoques liquamen uinum oleum acetum modice cepullam concisam, postea globolum condimentorum mittes et agitabis origano uel satureia. si opus fuerit, amulas.

\[8.8.5\] aliter in leporem ex sanguine et iecinere et pulmonibus leporinis minuta: adicies in caccabum liquamen et oleum, cocturam; porrum et coriandrum minutatim concides, iecinera et pulmones in caccabum mittes. cum cocta fuerit, teres piper cuminum coriandrum laseris radicem mentam rutam puleium; suffundes acetum; adicies iecinera leporum et sanguinem, teres. \<adicies\> mel et \<ius\> de suo sibi, aceto temperabis, exinanies in caccabum; pulmones leporum minutatim concisos in eundem caccabum mittes, facies ut ferueat. cum ferbuerit, amulo obligas, piper asparges et inferes.

\[8.8.6\] aliter leporem ex suo iure: leporem curas, exossas, ornas; mittes in caccabo, adicies oleum liquamen cocturam, fasciculum porri coriandrum anetum. dum coquitur adicies in mortarium piper ligusticum cuminum coriandri semen laseris radicem cepam aridam mentam rutam apii semen, fricabis; suffundes liquamen, adicies mel, ius de suo sibi, defrito aceto temperabis. facies ut ferueat; cum ferbuerit, amulo obligabis. exornas, ius perfundes, \<piper\> asparges et inferes.

\[8.8.7\] leporem Passenianum: leporem curas, exossas, extensum ornas, suspendes ad fumum. cum coloraberit, facies ut dimidia coctura coquatur. leuas, asparges salem, assum oenogaro tanges: adicies in mortarium piper ligusticum, fricabis; suffundes liquamen, uinum et liquamine temperabis. in caccabum adicies oleum modicum, facies ut ferueat; cum ferbuerit, amulo obligas. leporem assum a dorso tangis, piper asparges et inferes.

\[8.8.8\] leporem esiciatum: eadem conditura condies pulpam, nucleos infusos admisces, omento teges uel carta; colliges lacinias et surcula.

\[8.8.9\] leporem farsilem: leporem curas, ornas quadratum, inponis. adicies in mortarium piper ligusticum origanum, suffundes liquamen, adicies iecinera gallinarum cocta, cerebella cocta, pulpam concisam, oua cruda tria, liquamine temperabis. omento teges aut carta et surclas. lento igni subassas. adicies in mortarium piper ligusticum, fricabis, suffundes liquamen, uino et liquamine temperabis, facies ut ferueat; cum ferbuerit, amulo obligas et leporem subassatum perfundes. piper asparges et inferes.

\[8.8.10\] aliter leporem elixum: ornas, adicies in lance oleum liquamen acetum passum; cepam concides et rutam uiridem, thimum subcultratum et sic adpones.

\[8.8.11\] leporis conditura: teritur piper ruta cepula et iecur leporis; liquamen caroenum passum olei modicum. amulum cum bullit.

\[8.8.12\] leporem sicco sparsum: et hunc precondies sicut hedum Tarpeianum: antequam coquatur ornatus suitur. piper rutam satureiam cepam thimum modicum liquamine colues, postea in furnum coques. et inpensam tali circumsparges: piperis semunciam rutam cepam satureiam, dactilos IIII, uuam passam. mustum coloratum super uatillum, uinum oleum liquamen carenum. frequenter tangitor ut condituram suam omnem tollat; postea ex pipere sicco in disco sumitur.

\[8.8.13\] aliter leporem conditum: coques ex uino liquamine aqua sinape modicum aneto porro cum capillo suo. cum se coxerit condies: piper satureia cepae rutundum dactilos, damascenae duo, uinum liquamen caroenum, olei modice. stringatur amulo, modicum bulliat. conditura lepus in patina perfunditur.

\[8.9\] VIIII. GLIRES. glires isicio porcino, item pulpis ex omni membro glirium trito, cum pipere nucleis lasere liquamine farcies; glires et sutos in tegula positos mittes in furnum, aut farsos in clibano coques.

EXPLICIT APICI TETRAPVS LIBER OCTAVVS

INCIPIT EIVSDEM TALASSA LIBER NONVS

\[9.0\] I. in locusta. II. in torpidine. III. in lolligine. IIII. in sepiis. V. in polipo. VI. in ostreis. VII. omne genus conciliorum. VIII. in echino. VIIII. in metulis. X. in sarda cordula. XI. embractum Baianum.

\[9.1.0\] I. IVS IN LOCVSTA.

\[9.1.1\] ius in locusta et cammari: indura cepam pallacanam concisam. ius: piper ligusticum careum cuminum careotam mel acetum uinum liquamen oleum defritum. hoc ius adicito sinapi in elixuris.

\[9.1.2\] locustas assas sic facies: aperiuntur locustae ut adsolet cum testa sua et infunditur eis piperatum coriandratum et sic in graticula assantur. cum siccauerint, adicies ius in graticula quotiens siccauerint, quousque assantur.

\[9.1.3\] locusta elixa: cum cuminato bene inferes: piper ligusticum petroselinum mentam siccam, cuminum plusculum, mel acetum liquamen. si uoles, folium et malabatrum addes.

\[9.1.4\] aliter lucusta: esicia de cauda eius sic facies: folium nociuum prius demes et elixas, deinde pulpam concides, cum liquamine pipere et ouis esicia formabis.

\[9.1.5\] in lucusta elixa: piper cuminum rutam mel acetum liquamen et oleum.

\[9.1.6\] aliter in locusta: piper ligusticum cuminum mentam rutam nucleos mel acetum liquamen et uinum.

\[9.2.0\] II. IN TVRPEDINE.

\[9.2.1\] in turpedine: teritur piper ruta cepulla arida. mel liquamen passum, uinum modice, olei boni guttas. cum bullire coeperit, amulo obligas.

\[9.2.2\] in turpidine elixa: piper ligusticum petroselinum mentam origanum, oui medium, mel liquamen passum uinum oleum. si uoles, addes sinape acetum, ius calidum. si uolueris uuam passam addes.

\[9.3.0\] III. IN LOLLIGINE. 

\[9.3.1\] in lolligine in patina: teres piper rutam mel modicum liquamen carenum, olei guttas.

\[9.3.2\] in lolligine farsile: piper ligusticum coriandrum apii semen oui uitellum mel acetum liquamen uinum et oleum. obligabis.

\[9.4.0\] IIII. IN SEPIIS. 

\[9.4.1\] in sepia farsile: piper ligusticum apii semen careum mel liquamen uinum condimenta coctiua. calefacies et sic aperies sepiam et perfundes.

\[9.4.2\] sic farcies eam sepiam coctam: cerebella elixa eneruiata teres cum pipere, cui commissces oua cruda quod satis erit, piper integrum, esicia minuta, et sic consues et in bullientem ollam mittes ita ut coire inpensa possit.

\[9.4.3\] sepias elixas a balneo: in frigidam missas, cum pipere lasere liquamine nucleis oua, aut condies ut uoles.

\[9.4.4\] aliter sepias: piper ligusticum cuminum coriandrum uiridem mentam aridam oui uitellum mel liquamen uinum acetum et oleum modicum, et ubi bullierit, amulo obligas.

\[9.5\] V. IN POLIPO. in polipo: pipere liquamine lasere. inferes.

\[9.6\] VI. IN OSTREIS. in ostreis: piper ligusticum oui uitellum acetum liquamen oleum et uinum. si uolueris et mel addes.

\[9.7\] VII. IN OMNE GENVS CONCILIORVM. in omne genus conciliorum: piper ligusticum petroselinum mentam siccam, cuminum plusculum, mel liquamen. si uoles folium et malabatrum addes.

\[9.8.0\] VIII. IN ECHINO. 

\[9.8.1\] in echino: accipies pultarium nouum, oleum modicum, liquamen uinum dulce piper minutum. facies ut ferueat; cum ferbuerit in singulos echinos mittes, agitabis; ter bulliat. cum coxeris piper asparges et inferes.

\[9.8.2\] aliter echino: piper costum modice mentam siccam mulsum liquamen spicam Indicam et folium.

\[9.8.3\] aliter echino: colum mittes in aqua calida, coques; leuas, in patella conpones; addes folium piper mel liquamen olei modice oua et sic obligas. in termospodio coques, piper asparges et inferes.

\[9.8.4\] in echino salso: echinum salsum cum liquamen optimum; careno pipere temperabis et adpones.

\[9.8.5\] aliter: echinis salsis liquamen optimum admisces, et quasi recentes apparebunt ita ut a balneo sumi possint.

\[9.9\] VIIII. IN METVLIS. in metulis: liquamen porrum concisum cuminum passum satureiam uinum. mixtum facies aquatius et ibi mitulos quoques.

\[9.10.0\] X. IN SARDA CORDVLA MVGILE. 

\[9.10.1\] in sardis: sardam farsilem sic facere oportet: sarda exossatur et teritur puleium cum piperis grana, mentam nuces mel; impletur et consuitur. inuoluitur in carta et sic supra uaporem ignis in operculo conponitur. conditur ex oleo careno allece.

\[9.10.2\] sarda ita fit: coquitur sarda et exossatur. teritur pipere ligustico timo origano ruta careota melle, et in uasculo ouis incisis. ornatur inpensa: uinum modice acetum defritum et oleum uiridem.

\[9.10.3\] ius in sarda: piper origanum mentam cepam aceti modicum et oleum.

\[9.10.4\] ius in sarda: piper ligusticum mentam aridam cepam coctam mel acetum oleum. perfundes, asperges ouis duris concisis.

\[9.10.5\] ius in cordula assa: piper ligusticum apii semen mentam rutam careotam mel acetum uinum et oleum. conuenit et in sarda.

\[9.10.6\] ius in mugile salso: piper ligusticum cuminum cepa menta ruta calua careotam mel acetum sinape et oleum.

\[9.10.7\] aliter ius in mugile salso: piper origanum eruca mentam ruta calua careotam mel oleum acetum et sinape.

\[9.10.8\] ius in siluro in pelamide et in tinno salsis: piper ligusticum cuminum cepam mentam rutam caluam careotam mel acetum sinape oleum.

\[9.10.9\] ius in mulo tarico: piper rutam cepam dactilum sinapi trito commisces echino oleo et sic perfundes piscem frictum uel assatum.

\[9.10.10\] salsum sine salso: iecur quoques; teres et mittes piper aut liquamen aut salem; addes oleum. iecur leporis aut hedi aut agni aut pulli, et si uolueris in formella piscem formabis. oleum uiridem supra adicies.

\[9.10.11\] aliter uice salsi: cuminum piper liquamen teres et passum modice uel caroenum et nuces tritas plurimas misces et simul conteres et salsare defundes, oleum modice superstillabis et inferes.

\[9.10.12\] aliter salsum: in salso: cuminum tantum quantum quinque digitis tollis. piperis ad dimidium eius et unam spicam alei purgatam; teres, liquamen superfundes, oleum modice superstillabis. hoc egrum stomachum ualde reficit et digestionem facit.

\[9.11\] XI. EMBRACTVM BAIANVM. embractum Baianum: ostreas minutas sfondilos orticas in caccabum mittes; nucleos tostos concisos rutam apium piper coriandrum cuminum passum liquamen careotam oleum.

EXPLICIT APICI TALASSA LIBER NONVS

INCIPIT EIVSDEM ALIEVS LIBER \<DECIMVS\>

\[10.0\] I. in piscibus diuersis. II. in murenam. III. in anguillam.

\[10.1.0\] I. IN PISCIBVS \<DIVERSIS\> 

\[10.1.1\] ius diabotanon in pisce frixo: piscem quemlibet curas, lauas, friges. teres piper cuminum coriandri semen laseris radicem origanum rutam, fricabis; suffundes acetum, adicies careotam mel defritum oleum, liquamen temperabis; refundes in caccabum, facies ut ferueat; cum ferbuerit, piscem frictum perfundes, piper asperges et inferes.

\[10.1.2\] ius in pisce elixo: piper ligusticum cuminum cepulam origanum nucleos careotam mel acetum liquamen sinapi oleum modice. ius calidum. si uelis, uuam passam.

\[10.1.3\] aliter in pisce elixo: teres piper ligusticum coriandrum uiridem satureiam cepam, ouorum uitella cocta, passum acetum oleum et liquamen.

\[10.1.4\] ius in pisce elixo: piscem curabis diligenter; mittes in mortarium salem coriandri semen, conteres bene; uolues eum; adicies in patinam, cooperies, gipsabis. coques in furno. cum coctus fuerit, tolles, aceto acerrimo asparges et inferes.

\[10.1.5\] aliter ius in pisce elixo: cum curaueris piscem, adicies in sartaginem \<piper liquamen coriandri\> semen aquam anetum uiridem et ipsum piscem. cum coctus fuerit, asperges aceto et inferes.

\[10.1.6\] ius Alexandrinum in pisce asso: piper cepam siccam ligusticum cuminum origanum apii semen, pruna damascena enucleata, mittis acetum liquamen defritum oleum, et coques.

\[10.1.7\] aliter ius Alexandrinum in pisce asso: piper ligusticum coriandrum uiridem, uuam passam enycleatam, uinum passum liquamen oleum, et coques.

\[10.1.8\] aliter ius Alexandrinum in pisce asso: piper ligusticum coriandrum uiridem cepam damascena enucleata passum liquamen acetum oleum, et coques.

\[10.1.9\] ius in grongo assa: piper ligusticum cuminum frictum origanum cepam siccam ouorum uitella cocta uinum mulsum acetum liquamen defritum, et coques.

\[10.1.10\] ius in carnutam: piper ligusticum origanum cepam uuam passam enycleatam uinum mel acetum liquamen oleum, et coques.

\[10.1.11\] ius in mullos assos: piper ligusticum rutam mel nucleos acetum uinum liquamen oleum modice; calefacies et perfundes.

\[10.1.12\] aliter ius in mullos assos: rutam mentam coriandrum feniculum, omnia uiridia; piper ligusticum mel liquamen et oleum modice.

\[10.1.13\] ius in pelamide assa: piper ligusticum origanum coriandrum uiridem cepam uuam passam enycleatam passum acetum liquamen defritum oleum, et coques. hoc ius conuenit et in elixa. si uis et mel addes.

\[10.1.14\] ius in percam: piper ligusticum cuminum frictum cepam pruna damascena enucleata uinum mulsum acetum oleum defritum, et coques.

\[10.1.15\] ius in pisce rubellione: piper ligusticum careum serpillum apii semen cepam siccam uinum passum acetum liquamen oleum. amulo obligas.

\[10.2.0\] II. IN MVRENAM 

\[10.2.1\] ius in morena assa: piper ligusticum satureiam crocomagna cepa, pruna damascena enucleata, uinum mulsum acetum liquamen defritum oleum, et coques.

\[10.2.2\] aliter ius in morena assa: piper ligusticum pruna damascena uinum mulsum acetum liquamen defritum oleum, et coques.

\[10.2.3\] aliter ius in morena assa: piper ligusticum nepetam montanam coriandri semen cepam nucleos pineos mel acetum liquamen oleum, et coques.

\[10.2.4\] aliter ius in morena elixa: piper ligusticum anetum apii semen rus Syriacum careotam mel acetum liquamen oleum sinape defritum.

\[10.2.5\] aliter ius in morena elixa: piper ligusticum careum apii semen coriandrum mentam aridam nucleos pineos rutam mel acetum uinum liquamen oleum modice. calefacies et amulo obligas.

\[10.2.6\] ius in morena elixa: piper ligusticum careum cuminum nucleos careotam sinape mel acetum liquamen et oleum et defritum.

\[10.2.7\] ius in lacertos elixos: piper ligusticum cuminum rutam uiridem cepam mel acetum liquamen oleum modice. cum bullierit, amulo obligas.

\[10.2.8\] ius in pisce elixo: piper ligusticum petroselinum origanum cepam aridam mel acetum liquamen uinum oleum modice. cum bullierit, amulo obligas et in lance inferes.

\[10.2.9\] ius in pisce asso: piper ligusticum timum coriandrum uiridem mel acetum liquamen uinum oleum defritum. calefacies et agitabis rutae surculo et obligabis amulo.

\[10.2.10\] ius in tinno: piper cuminum timum coriandrum cepam uuam passam acetum mel uinum liquamen oleum. calefacies, amulo obligabis.

\[10.2.11\] ius in tinno elixo: piper ligusticum timum condimenta mortaria cepam careotam mel acetum liquamen et oleum et sinape.

\[10.2.12\] ius in dentice asso: piper ligusticum coriandrum mentam rutam aridam malum cidoneum coctum mel uinum liquamen oleum. calefacies, amulo obligabis.

\[10.2.13\] \<ius\> in dentice elixo: piper anetum cuminum timum mentam rutam uiridem mel acetum liquamen uinum oleum modice. calefacies et amulo obligabis.

\[10.2.14\] ius in pisce aurata: piper ligusticum careum origanum rutae bacam mentam myrtae bacam oui uitellum mel acetum oleum uinum liquamen. calefacies et sic uteris.

\[10.2.15\] ius in pisce aurata assa: piper coriandrum mentam aridam apii semen cepam uuam passam mel acetum uinum liquamen et oleum.

\[10.2.16\] ius in scorpione elixo: piper careum petroselinum careotam mel acetum liquamen sinape oleum defritum.

\[10.2.17\] in pisce oenogarum: teres piper rutam, mel commissces, passum liquamen caroenum et sic igni mollissimo calefacies.

\[10.2.18\] in pisce oenogarum: ut supra facies. cum bullierit amulo obligabis.

\[10.3.0\] III. IN ANGVILLAM. 

\[10.3.1\] ius in anguilla: piper ligusticum apii semen anetum rus Syriacum careotam mel acetum liquamen oleum sinape et defritum.

\[10.3.2\] ius in anguillam: piper ligusticum rus Syriacum mentam siccam rute bacas ouorum uitella cocta mulsum acetum liquamen oleum. coques.

EXPLICIT \<APICI ALIEVS\> LIBER DECIMVS